---
author: odd
layout: post
title: "ขอให้มีความสุข"
date: 2020-05-29 T17:22:57+07:00
description: >
      Photo by [Mona Eendra](https://unsplash.com/@monaeendra) on [Unsplash](https://unsplash.com/)
image: https://source.unsplash.com/NZNFY_g6ong
categories: [reading]
tags: [mindful]
comments: true
---


เปลี่ยนแปลง ปรับปรุง เปลี่ยนไป ในระหว่างของการเปลี่ยนแปลงมีเรื่องราวต่างๆ เกิดขึ้นมากมายเป็นปกติ แต่เมื่อเราเปลี่ยนที่ตัวเรา เรื่องราวต่างๆ ที่เกิดขึ้นทั้งหลายจะส่งผลกับตัวเราโดยตรง ต้านการเปลี่ยนแปลงของเรา หนุนการเปลี่ยนแปลงของเรา ปะทะและส่งผลต่อการเปลี่ยนแปลงของเรา เหมือนกับว่าต้องการทดสอบความมุ่งมั่นในการที่จะเปลี่ยนแปลงของเรา

นานแค่ไหน จะทนได้นานแค่ไหน ทนแค่ไหน จะฝืนได้นานแค่ไหน ฝืนมากไป จะล้มลงเสียเมื่อไหร่ หรือจะมั่นคง มุ่งมั่นทำต่อไป เปลี่ยนแล้วก็จะเปลี่ยนแปลงให้ดีขึ้นกว่าเดิมต่อๆ ไป

> If you don't like something, change it. If you can't change it, change your attitude.

นานกว่าผลของการเปลี่ยนแปลงจะส่งผล นานกว่าการเปลี่ยนแปลงจะเกิดขึ้นให้กลาย เป็นนิสัย เป็นพฤติกรรม เป็นส่วนใหม่ ที่รวมกันเข้ากับการใช้ชีวิตของเรา

ความคิดที่ต้องเปลี่ยน การตอบสนองที่ต้องการเวลาเพื่อทบทวน สูดลมหายใจยั้งคิดเอาไว้ก่อน หยุดบางอย่างที่คุ้นชิน เปลี่ยนไปทำอีกอย่างที่ไม่คุ้นเคย ปรับและปลอบตัวเราเอง ให้กำลังใจ อดทนและอ่อนโยนกับตัวเราเองเอาไว้ให้มากที่สุด ให้เวลากับตัวเราเอง ให้โอกาสที่จะทำให้ได้ดีขึ้น รอคอย เฝ้าคอย มีอมยิ้มและอ้อมกอดเอาไว้ให้กับตัวเราเองเสมอๆ

![Pretty wall](https://source.unsplash.com/ocZ0U_Zq24s/400x275)

การเปลี่ยนแปลงเป็นเพียงเรื่องธรรมดา แต่ไม่ใช่เรื่องง่ายสำหรับใครๆ ที่จะเปิดรับการเปลี่ยนแปลง และที่สำคัญ สำหรับความตั้งใจที่จะเปลี่ยนแปลงที่เกิดขึ้นมาจากความตั้งใจของเราเอง เปลี่ยนเพื่อทำตัวเราเองให้ดีขึ้น เปลี่ยนเพื่อพัฒนาตัวเราเองให้ดียิ่งขึ้น เปลี่ยนเพื่อสร้างให้ความฝันของเราเกิดขึ้นมาจริงๆ ถึงแม้จะมีแรงเสียดทาน หรือถึงจะต้องโดนกับจังหวะของการปะทะ ผิดพลาด ผิดหวัง สูญเสียกำลังใจ หมดไฟ หมดพลัง และหมดหวัง

> We may encounter many defeats but we must not be defeated.

![Beautiful flowers](https://source.unsplash.com/Ru6hBXxVph8/400x275)

นั่งลงเพื่อพักก่อน นอนลงเพื่อคุยกับท้องฟ้า ก้อนเมฆ และดวงดาว ขอบคุณในทุกเรื่องราว ขอบคุณในทุกเหตุการณ์ ขอบคุณในทุกๆ วันที่เราตื่นขึ้นมา ขอบคุณในทุกๆ ค่ำคืน ขอบคุณทุกๆ คน และทุกๆ สรรพสิ่ง เมื่อถึงวันนั้นของการเปลี่ยนแปลง เมื่อถึงตอนนั้นในขบวนการ เมื่อการรอคอย และการมาถึง ได้เกิดขึ้นตรงนั้นพร้อมๆ กัน เรื่องของการเปลี่ยนแปลงยังคงเปลี่ยนไปเรื่อยๆ รอยยิ้มดูอบอุ่น และเต็มไปด้วยความสุขที่ไม่สิ้นสุด

> Be a rainbow in someone else’s cloud.

*Quotes: Maya Angelou*

ทั้งหมดเกิดขึ้น เปลี่ยนแปลง เปลี่ยนตัวเรา เปลี่ยนตัวตน เปลี่ยนความคิด นิสัย กิจวัตร เปลี่ยนทุกอย่างที่เห็นและสัมผัสได้ เปลี่ยนและเชื่อมโยงกับทุกสรรพสิ่งมาจากภายใน ทุกลมหายใจต่อจากนี้ไป เรามีความสุขมากพอและขอให้ทุกคน ทุกสิ่ง ได้มีความสุขไปกับจักรวาลนี้พร้อมๆ กัน • สวัสดี
