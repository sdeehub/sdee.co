---
author: odd
layout: post
title: "ความกลัวของทั้ง 2 ฝั่ง"
date: 2018-07-27 16:28:00 +0700
description: >
    Photo by [mwangi gatheca](https://unsplash.com/@thirdworldhippy) on [Unsplash](https://unsplash.com/)
image: https://res.cloudinary.com/sdees-reallife/image/upload/c_scale,w_1024/v1532684070/mwangi-gatheca-709376-unsplash.jpg
categories: [reading]
tags: [theory]
comments: true
---
ก่อนที่เราจะไปถึงในทุกๆ ความสำเร็จที่ยิ่งใหญ่ในชีวิต คนเราโดยทั่วไปมักจะมีความกลัวของทั้ง 2 ฝั่งฝังตัวอยู่ มาดูกันว่าความกลัวของทั้ง 2 ฝั่งที่ว่าคืออะไร

*กลัวที่จะล้มเหลว* ‣ สำหรับความสำเร็จที่ยิ่งใหญ่ในทุกๆ อย่างจำเป็นที่จะต้องได้มาด้วยความพยายามที่จะเปลี่ยนแปลงตัวเราเองอย่างยิ่งใหญ่ เราลองมาดูตัวอย่างของความรู้สึกที่ต้องการ การเปลี่ยนแปลงอย่างยิ่งใหญ่นั้นว่าคือขนาดไหน เช่น จากที่เราสามารถวิดพื้นได้ครั้งละ 20 ที ต้องกลายเป็นวิดพื้นให้ได้ครั้งละ 2,000 หรือ 20,000 ที นั่นคือ 100 หรือ 1,000 เท่าจากสิ่งที่เราเคยทำได้ และไม่ว่าเป้าหมายของการเปลี่ยนแปลงนี้จะหมายถึงด้านไหน ตั้งแต่การเปลี่ยนสมรรถภาพทางร่างกาย จิตใจ สภาพการเงิน สภาพการทำงาน รวมถึงคุณภาพชีวิตของเราในทุกๆ ด้าน - ถ้าความสำเร็จที่ต้องการนั้นจะต้องใหญ่ซะขนาดนี้ เป็นธรรมดาที่หลาย ต่อหลายคนจะหยุดคิดถึงเป้าหมายที่ว่า **ใหญ่** นั้นโดยทันที และนี่คือด่านแรกของความกลัวที่ว่าถ้าคิดจะทำแล้วเราจะล้มเหลว

![Failed](https://res.cloudinary.com/sdees-reallife/image/upload/c_scale,w_400/v1532690375/tina-rataj-berard-168378-unsplash.jpg)
<sub><sup>Photo by [Tina Rataj-Berard](https://unsplash.com/@t_rat_max) on [Unsplash](https://unsplash.com/)</sup></sub>

ในความเป็นจริงแล้วเราทุกคนต้องทำความเข้าใจซะใหม่ว่า ความสำเร็จ กับ ความล้มเหลว 2 สิ่งนี้ไม่ได้อยู่คนละขั้วกัน แต่ทั้ง ความสำเร็จ และ ความล้มเหลว ทั้ง 2 คือเพื่อนที่สนับสนุนกัน ถ้าไม่มีความล้มเหลวในความพยายามครั้งแล้วครั้งเล่ามาสนับสนุนแล้ว ความสำเร็จที่ยิ่งใหญ่จะไม่สามารถเกิดขึ้นได้เลย ดังนั้นถึงแม้ว่าเป้าหมายนั้นจะยิ่งใหญ่และดูน่ากลัวสักขนาดไหน ขอให้จำไว้ว่านี่คือสิ่งที่เป็นธรรมชาติ นี่คือธรรมชาติของความกลัวในฝั่งที่ 1 ขอให้เราอดทน และอ่อนโยนกับตัวเราเองไว้เสมอในทุกครั้งของความพยายามและตั้งใจ ทบทวนตัวเองและถามดูเหตุผลของการที่จะไปให้ถึงเป้าหมายที่เราต้องการจะบรรลุให้ได้ ว่าเราต้องการทำสิ่งนั้นให้สำเร็จเพื่ออะไร และเมื่อคำตอบที่ได้นั้นมีพลังที่หนักแน่นมากพอ เราก็จะรู้ว่าถึงเราจะกลัวที่จะล้มเหลวแต่นั่นก็เป็นแค่จุดเริ่มต้นที่บอกว่า เราได้มุ่งมั่นมาในทิศทางที่ถูกต้องแล้ว

> Too many of us are not living our dreams because we are living our fears. ~ Les Brown

*กลัวที่จะประสบความสำเร็จ* ‣ ความกลัวอีกฝั่งที่หลายคนไม่ทันระวังและมักไม่สังเกตก็คือกลัวที่จะประสบความสำเร็จ จากตัวอย่างเป้าหมายเรื่องของการวิดพื้นให้ได้ครั้งละ 2,000 หรือ 20,000 ที แบบนี้ความกลัวที่จะประสบความสำเร็จนี้หมายถึงว่า ถ้าทำได้แล้วเราจะกลายเป็นอะไร แขนของเรา ร่างกายของเราจะเป็นยังไง ถ้าเราต้องฝึก ถ้าเราต้องเปลี่ยนเรื่องอาหาร ถ้าเราต้องเปลี่ยนเรื่องการใช้เวลาและกิจวัตรประจำวัน แล้วเราจะเป็นยังไง ในระหว่างทางของความพยายามเพื่อไปให้ถึงจุดหมายจะเป็นยังไง ถ้าการเปลี่ยนแปลงเพื่อเป้าหมายไม่ใช่แค่เปลี่ยนกันอย่างง่ายๆ เราต้องมีตารางฝึก เราต้องใส่ใจในเรื่องของอาหารและการพักผ่อน และถ้าเป้าหมายนั้นไม่ได้สำคัญกับใครๆ แล้วกำลังใจของเราจะมาจากที่ไหน?

![Faith](https://res.cloudinary.com/sdees-reallife/image/upload/c_scale,w_400/v1532691091/mohamed-nohassi-229698-unsplash.jpg)
<sub><sup>Photo by [Mohamed Nohassi](https://unsplash.com/@coopery) on [Unsplash](https://unsplash.com/)</sup></sub>

ในความเป็นจริงแล้วความสำเร็จไม่อาจเกิดขึ้นได้ถ้าเราไม่มุ่งมั่น มีวินัยกับตัวเอง และลงมือทำอย่างสม่ำเสมอ ในระหว่างทางจำเป็นที่เราจะต้องเปลี่ยน เพราะเป้าหมายที่เราจะไปให้ถึงก็คือคำว่า **เปลี่ยน** แต่ดูเหมือนใครหลายต่อ หลายคนมักจะไม่อดทน และไม่ยอมที่จะเปลี่ยนเพื่อความสำเร็จ แต่กลับหยุดและล้มเลิกไป สำหรับเรากลับเชื่อว่าความอดทนและความตั้งใจที่จะเปลี่ยนไปสู่ความสำเร็จนั้นมีอยู่ในทุกๆ คน ขอให้จำไว้ว่านี่ก็คือธรรมชาติของความเป็นไป ความเปลี่ยนแปลงคือสิ่งที่น่ากลัว ถึงแม้ว่าเราจะรู้ตัวหรือไม่ก็ตาม สิ่งที่เรายังต้องทำก็คือเชื่อมั่นและยินยอม ที่จะอดทน และอ่อนโยนต่อตัวเราเองเหมือนเช่นเคย ให้ความรู้สึกอบอุ่นและเป็นเพื่อนกับตัวเราเอง ไม่ว่าสภาพแวดล้อม ตารางฝึก สภาพจิตใจและความเป็นไปรอบๆ ตัวจะต้องเปลี่ยนไปอย่างไร เราจะไม่กลัวที่จะไปให้ถึงเป้าหมายแห่งความสำเร็จ รับรู้ความกลัวและความคิดที่เป็นธรรมชาตินั้น ยอมรับและปลอบโยนตัวเราเอง ให้กำลังใจตัวเราเอง จินตนาการถึงภาพของความสำเร็จ อารมณ์ความรู้สึก การใช้ชีวิต สภาพแวดล้อมความเป็นไปเมื่อเราเดินทางไปได้ถึงเป้าหมาย สิ่งนี้จะช่วยให้สมองเราผ่อนคลายและช่วยสร้างความมั่นใจให้เราไปถึงความสำเร็จที่เราตั้งไว้ได้

> If you think you can win, you can win. Faith is necessary to victory. ~ William Hazlitt
