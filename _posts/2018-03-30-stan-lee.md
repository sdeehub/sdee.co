---
author: kyo
layout: post
title: "กำเนิดจักรวาลซูเปอร์ฮีโร"
date: 2018-03-30 16:25:00 +0700
description: >
    เครดิตภาพ: [Marvel Comics](https://www.marvel.com/)
image: https://res.cloudinary.com/sdees-reallife/image/upload/c_scale,w_1024/v1547723402/marvel-universe.jpg
categories: [sci-fi]
tags: [bio]
comments: true
---
เวลาที่เราเจอเรื่องไม่ดีในชีวิตเราก็อยากให้มีใครสักคนมาช่วยเหลือเราบ้างใช่ไหมล่ะ? มามีฮีโรที่พาพวกเราผ่านช่วงเลวร้ายไป เชื่อแน่ๆ ว่าพวกเราคงต้องมีฮีโรในใจเราเกือบทุกคนนั่นแหละ แต่วันนี้จะมาพูดถึงผู้ที่ให้กำเนิดฮีโรหลายๆ ตัวที่ทำให้เรารู้จักกัน ไม่ว่าจะเป็น Spider-Man, Hulk, Iron Man, X-Men และอื่นๆ อีกมากมาย...

![Stan Lee](https://res.cloudinary.com/sdees-reallife/image/upload/r_10/v1547723111/s1.jpg)
<sup><sub>*Stan Lee*</sub></sup>

มารู้จัก Stan Lee ผู้สร้างจักรวาล Marvel กัน ‣ ชื่อจริงของเขาคือ Stanley Martin Lieber เกิดในปี 1922 เขาเป็นชาวยิว เป็นครอบครัวผู้อพยพ แน่นอนฐานะทางบ้านไม่ได้ดีอะไร ครอบครัวเขามีกันอยู่ 4 คน พ่อ, แม่ และน้องชายชื่อ Larry Lieber พ่อเป็นคนหาเลี้ยงครอบครัว เป็นคนตัดผ้ามีงานบ้างไม่มีงานบ้าง ส่วน Stan Lee ใช้เวลาว่างไปกับการทำงานเพื่อหาเงินช่วยครอบครัว เขาทำงานตั้งแต่เด็ก อะไรได้เงิน Stan Lee ทำหมดเลย  

ความบันเทิงของ Stan Lee คือ ชอบอ่านหนังสือมาก อ่านทุกอย่างที่เห็นไม่เว้นแม้แต่ฉลากสินค้าหรืออะไรที่เป็นตัวหนังสือเขาอ่านหมด และนั่นทำให้ Stan Lee เป็นเด็กที่เรียนเก่งมากกว่าเด็กที่อยู่ในชั้นเรียนด้วยกัน จนเขาได้เลื่อนชั้นไปเรียนกับรุ่นพี่ แล้วก็เรียนเก่งขึ้นเรื่อยๆ จนทำให้ Stan Lee เรียนจบเร็วกว่าเด็กปกติ เขาเรียนจบมัธยมศึกษาด้วยอายุแค่ 16 ปีเอง Stan Lee มีความฝันอยากเป็นนักเขียน ญาติเขาเลยฝากเขา
เข้าทำงานกับสำนักพิมพ์ของ Martin Goodman ช่วงแรกๆ เขาเป็นเด็กลูกจ๊อกตามออฟฟิศ คอยเติมหมึกและกระดาษต่างๆ ให้กับศิลปิน จนในที่สุด Joe Simon บก.ของ Timely และผู้สร้างกัปตันอเมริกาได้จ้างเขาเป็นพนักงานประจำ งานแรกที่เขาได้ทำในอาชีพนักเขียนคือการเขียนเรื่องสั้นแบบไม่มีภาพให้กัปตันอเมริกา (ในเรื่องนี้เขาได้เขียนให้กัปตันอเมริกาปาโล่ห์เป็นหนแรก - [เกร็ดความรู้เกี่ยวกับโล่ห์ของกัปตันอเมริกา](https://screenrant.com/unknown-facts-captain-america-shield/)) และเขาได้ใช้ชื่อปลอมว่า Stan Lee ด้วยเหตุผลว่าเพื่อที่จะเก็บชื่อจริงไว้ใช้กับหนังสือนิยายที่เขาตั้งใจจะเขียนในภายหลัง

เมื่อเข้าปี 40’s Stan Lee ก็ได้เริ่มเป็นผู้เขียนคอมิกส์และได้ร่วมในการสร้างตัวละคร เช่น [Jack Frost](http://www.writeups.org/jack-frost-marvel-comics-liberty-legion/) และ [Destroyer](http://marvel.com/universe/Destroyer_(construct)#axzz5BTKWKNUm) เมื่อ Joe Simon และ Jack Kirby ลาออกจาก Timely ไป ก็ทำให้ Stan Lee ได้ตำแหน่งเป็นบก.ชั่วคราวเมื่อเขาแค่อายุ 19 เท่านั้น ‣ ช่วงสงครามโลกครั้งที่สองเริ่มขึ้นเขาก็ได้สมัครเข้ากองทัพได้ทำงานเป็นหนึ่งในหน้าที่ นักเขียนบท
(Playwright) ร่วมกับนักเขียนคนอื่น 9 คน ที่มีทั้ง Dr.Seuss และ Frank Capra

แล้วเขากลับมาก็ได้แต่งงานและได้กลับเข้าทำกับสำนักพิมพ์ที่ตอนนี้เปลี่ยนชื่อเป็น Atlas Comics แต่เขาต้องการอะไรที่มากกว่าเลยคิดจะลาออก เพื่อเปลี่ยนอาชีพ เพราะความคิดของ Stan Lee เริ่มไม่ตรงกับหัวหน้า  แต่ภรรยาได้พูดกับเขาว่า ไหนๆ ก็จะออกแล้วก็ทำไมไม่เขียนการ์ตูนฮีโรอย่างที่อยากเขียนก่อน เพราะเลวร้ายสุดก็แค่โดนไล่ออก ซึ่งเธอก็อยากออกอยู่แล้วนี่ ไม่มีอะไรจะต้องเสีย

ในช่วงปี 1950s DC Comics ได้เริ่มสร้างฮีโรรุ่นใหม่เช่น [The Flash](https://www.dccomics.com/characters/the-flash) (Barry Allen 1956) และทีมอย่าง [Justice League](https://www.dccomics.com/characters/justice-league) ‣ Martin Goodman จึงสั่งให้ Stan Lee สร้างทีมฮีโรขึ้นมาบ้าง สำหรับ Stan Lee เขาต้องการให้ฮีโรของเขาเป็นฮีโรที่ไม่ใช่ให้แค่เด็กอ่าน แต่เขาต้องการให้ฮีโรมีชีวิตเหมือนจริงที่มีปัญหาด้านการเงิน ความรัก และอื่นๆ และก็ไม่ใช่ผู้สมบรูณ์แบบเหมือนกับฮีโรเก่าๆ อย่าง [Superman](https://www.dccomics.com/characters/superman)

ฮีโรที่เขาสร้างขึ้นมาใหม่ก็คือ [Fantastic Four](http://marvel.com/universe/Fantastic_Four#axzz5BTKWKNUm) (ร่วมกับ Jack Kirby) ทีมนี้มีความสัมพันธ์กันแบบครอบครัว ที่พี่น้องทะเลาะกัน พ่อแม่คุยกันไม่เข้าใจเพราะพ่อมัวแต่ทำงาน แต่ก็สามารถผ่านพ้นอุปสรรคต่างๆ ได้ด้วยความช่วยเหลือจากซึ่งกันและกัน แล้วแน่นอนที่สุดก็คือ Fantastic Four ประสบความสำเร็จดังเปรี้ยงปร้าง หลังจากนั้นเหมือนเขาได้ทำลายกำแพงที่มันปิดอยู่และ Stan Lee ก็สร้างฮีโรและตัวละครใหม่ๆ ออกมามากมาย

งานอื่นๆ ของ Stan Lee ก็ยังเต็มไปด้วยมนุษย์ที่มีจุดบกพร่อง อย่างงานที่สร้างร่วมกับ Jack Kirby อย่าง
* [Hulk](http://marvel.com/universe/Hulk_(Bruce_Banner)#axzz5BEHLlzU4) - ผู้ซึ่งไม่สามารถควบคุมความโกรธแค้น
* [Iron Man](http://marvel.com/universe/Iron_Man_(Anthony_Stark)#axzz5BEHLlzU4) - ผู้มีปัญหาทางร่างกาย
* [X-men](http://marvel.com/characters/71/x-men) - ผู้ถูกสังคมรังเกียจ เพียงแค่พวกเขาแตกต่าง

และการสร้างร่วมกับ Steve Ditko เช่น [Dr.Strange](http://marvel.com/characters/14/doctor_strange) - หมอที่ความหลังตามหลอกหลอน และผลงานที่ดังที่สุดคือ [Spider-Man](http://marvel.com/universe/Spider-Man_(Peter_Parker)#axzz5BEHLlzU4) - ฮีโรที่เหมือนกับผู้อ่านการ์ตูนทั่วไป คือ บ้านยากจน สาวไม่สน และถูกรังแก ‣ เนื้อหาอย่างนี้ทำให้ Marvel ได้ผู้อ่านเพิ่มเติมขึ้นอย่างมากและรวดเร็ว   

![Stan Lee and his Super Heroes](/sdee.co/assets/img/authors/kyo/2018-03-30/s2.jpg)

นอกจากนี้ Stan Lee ยังได้สร้างสังคมให้กับผู้อ่านโดยการแนะนำผู้วาดและนักเขียนรวมทั้งพนักงานในกองบก.ให้ทุกคนได้รู้จักผ่านหน้า [Bullpen](http://kirbymuseum.org/blogs/dynamics/2010/12/22/1960s-marvel-bullpen/) และหน้าตอบจดหมาย รวมทั้งการแจก [No-Prize](https://www.cbr.com/knowledge-waits-the-history-of-marvels-no-prize/) ที่ทำให้แฟนๆ เกิดความคุ้นเคยและติดกันอย่างมากจนเกิดการแข่งขันอย่างสูงกับ DC กลายเป็นว่าแฟนๆ ฮาร์ดคอร์ของ Marvel จะไม่อ่าน DC เลยและเรียกตัวเองว่า "Marvel Zombie" ‣ Stan Lee ได้กลายเป็นหน้าตาของ Marvel ในสายตาสาธารณชน ทั้งออกทีวี แสดงหนัง ให้เสียงในการ์ตูน จนได้ตำแหน่งเป็นผู้นำตลอดการ

มีคนเคยถาม Stan Lee ว่าเขาแต่งการ์ตูนให้ใครอ่าน ใครเป็นกลุ่มเป้าหมาย ‣ Stan Lee ตอบว่า
> ผมไม่รู้เลยว่าใครเป็นกลุ่มเป้าหมาย ผมรู้แต่เพียงว่าผมอยากแต่งมันอย่างงี้ คุณรู้ไหมว่าจริงแล้วการแต่งเรื่อง ไม่ได้เป็นสิ่งที่ผมชอบผมรักที่สุดในชีวิต แต่สิ่งที่ผมชอบผมรักที่สุดในชีวิตคือ การอ่าน ผมแต่งเรื่อง
เพราะผมอยากอ่านการ์ตูนแบบนี้ อยากอ่านเรื่องราวแบบนี้ ผมเลยแต่งเรื่องที่ผมอยากอ่านขึ้นมา
ผมทำเพราะตัวผมอยากจะทำ
