---
author: reallife
layout: post
title: "เอ็นเนียแกรม ตอนที่ 2"
date: 2019-04-12 12:09:20 +0700
description: >
      Photo by [Tim Marshall](https://unsplash.com/@timmarshall) on [Unsplash](https://unsplash.com/)
image: https://source.unsplash.com/cAtzHUz7Z8g
categories: [sci-fi]
tags: [knowledge]
comments: true
---
เรารู้จัก Enneagram หรือ นพลักษณ์ กันไปบ้างแล้วใน-[ตอนที่ 1](https://sdeehub.github.io/sdee.co/sci-fi/2019-03-12-enneagram-part-one/) สำหรับในตอนนี้เราจะมาดูกันว่า เราจะมีวิธีพูดจา ปฏิสัมพันธ์กับผู้คนที่ต่างลักษณ์กับเรา หรือแม้แต่การพูดคุย-ปลอบโยนตัวของเราเองยังไง เพื่อชีวิตที่สดใสและมีใจที่เป็นสุขสดชื่นได้เสมอๆ

*เพอร์เฟคชั่นนิสต์ หรือ คนลักษณ์ 1* - ต้องการใช้ชีวิตในแบบที่ถูกต้อง และต้องการปรับปรุงตัวเอง รวมถึงสิ่งต่างๆ รอบตัวให้เป็นแบบที่ถูกต้องด้วยเช่นกัน

ความสัมพันธ์: เมื่อดีก็จะเป็นคนซื่อสัตย์ อุทิศตนทำงาน มีสำนึกที่ดี คอยช่วยเหลือผู้อื่น / แต่เมื่อร้ายก็จะตำหนิวิจารณ์ โต้เถียง เหน็บแนม ไม่ประนีประนอม และมักจะคาดหวังกับผู้อื่นไว้สูงมากๆ

เมื่อเราต้องปฏิสัมพันธ์กับคนลักษณ์ 1:
- รับผิดชอบงานของเราให้ดี แบบนี้คนลักษณ์ 1 เขาก็จะได้สบายใจ รับผิดชอบงานของเขาได้เต็มที่อย่างมีความสุข
- ยอมรับในผลงานของคนลักษณ์ 1 เพราะผลงานนั้นน่ะมาจากความตั้งใจและทุ่มเทของเขาอย่างมากนะ
- ขอบคุณเวลาที่เราได้รับคำแนะนำจากคนลักษณ์ 1 ก็เพราะเขาต้องการปรับปรุงเราให้ดีขึ้นถึงได้แนะนำหรือถึงขั้นเคี่ยวเข็ญเราไง
- พวกเราต้องรู้จักเกรงใจ ให้เกียรติแก่ทุกๆ คนโดยเฉพาะคนลักษณ์ 1 เหมือนที่คนลักษณ์ 1 เขาก็เกรงใจและให้เกียรติเราเช่นกัน
- เมื่อเห็นว่าคนลักษณ์ 1 ตึงหรือเครียดเกินไป ให้พวกเราฟังความกังวลของเขาซะก่อน ก่อนที่จะช่วยทำให้เขาร่าเริงหรือหัวเราะได้

เมื่อตัวเราเองคือคนลักษณ์ 1:
- บอกตัวเองว่าเราพักผ่อนได้ เล่นสนุกได้ และก็หาเวลาทำงานอดิเรกเพื่อความสบายใจของเราไว้เป็นประจำอยู่เสมอ
- เมื่อทำอะไรพลาด บอกกับตัวเราเองว่าเราก็พลาดได้ และความผิดพลาดก็เป็นเรื่องปกติธรรมดาที่เกิดขึ้นได้
- ในบางครั้งการบอกกับตัวเองว่าเรากำลังเรียนรู้ที่จะไม่จริงจังกับตัวเองจนเกินไป ก็เป็นเรื่องที่ดีสำหรับชาวลักษณ์ 1 อย่างพวกเรานะ
- ให้กำลังใจตัวเราเองเสมอๆ ว่าเรา ทุกๆ คน และทุกๆ สิ่งบนโลกนี้ก็สมบูรณ์แบบดีอยู่แล้วด้วยกันทั้งนั้น
- เมื่อต้องการความช่วยเหลือก็ต้องกล้าที่จะขอความช่วยเหลือนะ การช่วยเหลือกันเป็นสิ่งที่ดีไม่ได้มีใครแย่หรืออ่อนแอหรอกเวลาที่ต้องการความช่วยเหลือน่ะ
- ฝึกให้อภัยตนเองและผู้อื่นที่ยังมีข้อบกพร่องหรือข้อผิดพลาด - ลองดูนะคนลักษณ์ 1 คนเก่งของพวกเรา!

![Monkey(s)](https://source.unsplash.com/RAtKWVlfdf4/400x267)

<sup><sub>Photo by [Park Troopers](https://unsplash.com/@parktroopers) on [Unsplash](https://unsplash.com/)</sub></sup>

*ผู้ช่วยเหลือ หรือ คนลักษณ์ 2* - ต้องการเป็นที่รักของทุกๆ คน ยินดีเมื่อมีคนเห็นคุณค่าของตัวเอง และก็ยินดีที่จะแสดงความรู้สึกดีๆ ต่อผู้อื่น

ความสัมพันธ์: เมื่อดีจะเป็นคนเอาใจใส่ ใจกว้าง อบอุ่น คอยช่วยเหลือเกื้อหนุนดูแลชื่นชมผู้อื่น แถมยังออกจะขี้เล่นด้วย / แต่เมื่อร้ายก็จะขี้วีน ขี้หวง เรียกร้อง ชอบควบคุม ไม่จริงใจมักใช้กลอุบายเพื่อให้ได้สิ่งที่ต้องการเพราะไม่กล้าขอกันตรงๆ

เมื่อเราต้องปฏิสัมพันธ์กับคนลักษณ์ 2:
- พูดให้คนลักษณ์ 2 มั่นใจชัดๆ เลยว่าพวกเราชื่นชมในความน่ารักและความมีเสน่ห์ของคนลักษณ์ 2 อย่างมาก
- แบ่งปันความสุขและเรื่องสนุกสนานด้วยกัน
- ให้ความสนใจกับปัญหาของคนลักษณ์ 2 ด้วยนะ ถึงแม้ส่วนใหญ่แล้วจะดูเหมือนว่าคนลักษณ์ 2 ต่างหากที่มักจะเป็นผู้ที่สนใจ ใส่ใจในปัญหาของพวกเรา
- บอกคนลักษณ์ 2 ให้รู้ว่าเขามีความสำคัญและเป็นคนพิเศษสำหรับพวกเราอย่างมากจริงๆ
- ถ้าจะต้องตำหนิหรือวิจารณ์คนลักษณ์ 2 จริงๆ ขอให้พวกเรานุ่มนวลและอ่อนโยนให้มากที่สุด แต่ถ้าให้ดีที่สุดไม่ต้องไปตำหนิใครนั่นล่ะสุดยอด

เมื่อตัวเราเองคือคนลักษณ์ 2:
- บอกตัวเองว่าเราก็มีความสำคัญเท่าๆ กับผู้อื่น ใส่ใจและเอาอกเอาใจตัวเองเหมือนอย่างที่เราชอบทำให้กับผู้อื่นด้วยเหมือนกัน
- ออกกำลังกาย นั่งสมาธิ เล่นโยคะ ดูแลตัวเองด้วยกิจกรรมที่เราทำได้ด้วยตัวเองโดยไม่ต้องเกี่ยวข้องกับผู้อื่นบ้าง
- เห็นคุณค่าของสิ่งที่เรามี ความรักที่เรามีอยู่ในชีวิตนี้ ตอนนี้ แทนที่จะจดจ่อกับสิ่งที่เราคิดว่าไม่ได้รับหรือขาดหายไป
- รับรู้ความโกรธของเราเอง หัดจดบันทึกหรือเขียนระบายความโกรธออกมา เพื่อเราได้จับต้องความรู้สึกนั้นได้และผ่อนคลายตัวเองมากขึ้น
- การเป็นตัวของตัวเองน่ะถูกแล้วนะ คนเราไม่จำเป็นต้องเปลี่ยน ไม่จำเป็นต้องให้เพื่อจะได้เป็นที่รักของใครนะ
- ช่วยกันเตือนนะว่า! การให้เวลากับตัวเราเองถือเป็นเรื่องสำคัญมากๆ นะ สำหรับคนลักษณ์ 2 อย่างพวกเรา

![Take a Break](https://source.unsplash.com/_yB6kWwSDAs/400x267)

<sup><sub>Photo by [Sarah Swinton](https://unsplash.com/@venturing_sarah) on [Unsplash](https://unsplash.com/)</sub></sup>

*ผู้ใฝ่สำเร็จ หรือ คนลักษณ์ 3* - ต้องการสร้างผลงาน สร้างความสำเร็จ และหลีกเลี่ยงความล้มเหลว

ความสัมพันธ์: เมื่อดีจะเห็นคุณค่าและยอมรับผู้อื่น ชอบช่วยเหลือ จะทำงานอย่างมีความรับผิดชอบและมีประสิทธิภาพ / แต่เมื่อร้ายก็จะหมกมุ่นกับงาน หมกมุ่นกับตัวเอง ปกป้องตัวเองจนเกินไป และอาจจะไม่ซื่อสัตย์ แข่งขันจนเกินไป

เมื่อเราต้องปฏิสัมพันธ์กับคนลักษณ์ 3:
- กรุณาอย่ารบกวน! เมื่อพวกเราเห็นคนลักษณ์ 3 กำลังทำงาน
- พวกเราคิดยังไงก็บอกไปตรงๆ เพราะคนลักษณ์ 3 ชอบให้พวกเราบอกความรู้สึกกับเขาตรงๆ รวมถึงถ้าจะวิจารณ์ตรงๆ ก็ได้นะ แต่นั่นคือพวกเราต้องมีเหตุผลและความตั้งใจที่ดีต่อกันด้วย
- บอกคนลักษณ์ 3 ให้รู้ว่าพวกเราชื่นชม ยินดี และภาคภูมิใจในความสำเร็จของเขามากๆ แค่ไหน
- เมื่อต้องอยู่ร่วมกัน พวกเราจะช่วยกันสร้างบรรยากาศที่ดีและสงบ
- และถ้าเผอิญเราเกิดหงุดหงิด หรือรู้สึกอะไรลบๆ อย่าแสดงอารมณ์ หรือถ้าเป็นไปได้เว้นระยะจากคนลักษณ์ 3 ก่อนนะเพราะเขาจะรู้สึกอึดอัดต่ออารมณ์ด้านลบได้ง่าย

เมื่อตัวเราเองคือคนลักษณ์ 3:
- พยายามจัดเวลาในแต่ละวันให้เพื่อการทำงาน และก็เพื่อการพักผ่อนด้วย
- หาเวลาทำกิจกรรมอื่นที่เราคิดว่าสำคัญ ใช่! สำคัญแต่เป็นการทำกิจกรรมนะ ไม่ใช่การทำงาน
- ลาพักร้อน ลาพักร้อน ลาพักร้อน - สำหรับคนลักษณ์ 3 คือพวกเราต้อง ลาพักร้อน บ้างนะ
- สำหรับพวกเราคนลักษณ์ 3 ได้โปรดจำไว้ว่าความรู้สึกก็มีค่าเช่นเดียวกับความสำเร็จ
- บอกกับตัวเองว่างานที่จะเป็นประโยชน์สำหรับพวกเราคนลักษณ์ 3 คือการใช้เวลาพักผ่อนและได้เติบโตทางจิตใจ
- เมื่อเราชอบทำงานนั่นก็ดีแล้ว และขอย้ำว่าพวกเราสามารถพอใจในความสำเร็จจากมาตรฐานส่วนตัวได้ ไม่ต้องเปรียบเทียบกับความสำเร็จของใคร และต้องไม่ลืมที่จะชื่นชมความสำเร็จของผู้อื่นด้วยนะ

![Hey You](https://source.unsplash.com/ShXbeohihGo/400x253)

<sup><sub>Photo by [Rober González](https://unsplash.com/@robergd) on [Unsplash](https://unsplash.com/)</sub></sup>

*คนโรแมนติก หรือ คนลักษณ์ 4* - ต้องการเข้าถึงความรู้สึกของตัวเอง ต้องการให้คนอื่นเข้าใจ ชอบที่จะค้นหาความหมายของชีวิตและหลีกเลี่ยงความธรรมดาสามัญ

ความสัมพันธ์: เมื่อดีจะเห็นอกเห็นใจคอยสนับสุนผู้อื่น อ่อนโยนขี้เล่นกระตือรืร้น มีไหวพริบ เปิดเผยตัวเองและสร้างความผูกพันกับผู้อื่นได้ง่าย / แต่เมื่อร้ายก็จะหมกมุ่นกับตัวเองจนเกินไป เอาตัวเองเป็นใหญ่ อิจฉา เจ้าอารมณ์ ขี้น้อยใจรู้สึกว่าไม่มีใครสนใจใยดี

เมื่อเราต้องปฏิสัมพันธ์กับคนลักษณ์ 4:
- ชมเชยเขาให้มากๆ เพราะคำชมนั้นสำคัญกับคนลักษณ์ 4 เอาซะมากๆ
- คอยเป็นเพื่อนหรือเป็นคู่ครองที่คอยให้การสนับสนุน ช่วยให้คนลักษณ์ 4 ได้รู้จักรักและเห็นคุณค่าในตัวเอง
- บอกให้คนลักษณ์ 4 รู้ว่าพวกเราเห็นพรสวรรค์ของเขา รับรู้เข้าใจและเชื่อมั่นในวิสัยทัศน์ของเขา
- เวลาที่คนลักษณ์ 4 เศร้าซึมลึก พวกเราไม่ถึงกับต้องเข้าไปปลุกให้เขาร่าเริงขึ้นนะ เอาแค่ใส่ใจพอให้เขาค่อยๆ แจ่มใสขึ้นมาบ้าง แค่นี้ก็พอสำหรับเขาแล้วล่ะ!
- ได้โปรดอย่าบอกคนลักษณ์ 4 ว่าพวกเราเห็นว่าเขานั้นอ่อนไหวเกินไป

เมื่อตัวเราเองคือคนลักษณ์ 4:
- ขอให้พวกเราคนลักษณ์ 4 ภูมิใจกับความสำเร็จและพรสวรรค์ที่มีไม่เหมือนใคร และไม่มีใครเหมือน
- พยายามเติมเต็มความต้องการในวัยเด็กที่ยังมีอยู่ในตัวของพวกเรา รัก อดทน อ่อนโยนและเห็นอกเห็นใจตัวเองให้มากๆ
- สิ่งหนึ่งที่จะเป็นประโยชน์ในการเดินทางสู่ความสำเร็จคือการมุ่งมั่นที่จะสร้างวินัยในตัวเอง
- หัดทำสมาธิและอยู่กับปัจจุบัน
- มุ่งมั่นทำงานที่ใช้ความคิดสร้างสรรค์เพื่อเอาศักยภาพในตัวของพวกเราคนลักษณ์ 4 ออกมา พยายามสร้างงานนี้ให้มีรายได้ หรือถึงจะไม่ใช่งานที่กลายเป็นอาชีพ แต่ก็ขอให้พัฒนาความคิดของพวกเราให้เป็นรูปเป็นร่างขึ้นมาให้มากที่สุด
- ที่สำคัญพวกเราคนลักษณ์ 4 จะต้องถือว่าแต่ละวันนั้นมีคุณค่ามาก เราจะผ่อนคลายและมีความสุขอยู่กับปัจจุบัน เรื่องแย่ๆ ถึงจะมีอยู่บ้างก็เป็นธรรมดาของโลกและจักรวาล ก็แค่นั้นเอง

![To be continued](https://source.unsplash.com/C4sxVxcXEQg/400x253)

<sup><sub>Photo by [Reuben Juarez](https://unsplash.com/@sunnystate) on [Unsplash](https://unsplash.com/)</sub></sup>
