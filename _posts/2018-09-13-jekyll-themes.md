---
author: reallife
layout: post
title: "มาเลือก Jekyll theme กันดีกว่า"
date: 2018-09-13 12:30:47 +0700
categories: [developer]
tags: [jekyll, sdeesreallife]
description: >
    มาดู Theme ของ Jekyll เอาไว้ใช้งานกันสักหน่อย ‣ ว่าแล้วก็เตรียมตัวจัดกันไปได้เลย
---
Jekyll มี Theme ให้เลือกอยู่มากมาย ถ้าจะแบ่งโดยดูตามค่าใช้จ่ายกันก่อน ก็จะมีทั้งแบบที่ใช้ได้ฟรีไม่มีค่าใช้จ่าย และแบบที่ต้องซื้อหาเอามาใช้ หรือถ้าจะแบ่งตามตัวจัดการก็จะมีที่เป็นพื้นฐานคือ Gem based แล้วก็ Gulp แล้วก็ Node.js ที่เห็นอยู่ก็ประมาณนี้ ส่วนผู้รวบรวม Theme ก็จะมีอยู่หลายค่าย และหลายที่ อย่าง [jekyllthemes.org](http://jekyllthemes.org/) หรือจะที่ [themes.jekyllrc.org](http://themes.jekyllrc.org/) หรือที่ Github Pages ก็มี Theme ที่พร้อมให้ใช้อยู่พอประมาณด้วยเหมือนกัน

เพื่อให้ทันใจ ฉับไว ตรงประเด็น ‣ และแล้วนี่ก็คือผลลัพธ์จากการตามหา Theme ที่ถูกใจพวกเรา

#### Felling Responsive
เหมาะที่จะเอาไว้ใช้กับการนำเสนองานแบบเป็นขององค์กร ซึ่งจะมีโครงสร้างการเล่าเรื่องที่ถูกแบ่งกลุ่มกันอย่างชัดเจน อย่างเช่น การแบ่งแผนก หรือแบ่งคณะ ซึ่งในแต่ละส่วนที่แบ่งก็จะมีรูปแบบการใช้ page ที่แตกต่างกันได้ แต่ก็จะยังคงมี format ใหญ่วางครอบอยู่ ซึ่งจะทำให้เกิดการรับรู้ได้ว่าทั้งหมดทุกส่วนยังคงอยู่ในกรอบของภาพรวมเดียวกัน

จุดที่น่าสนใจของ Theme นี้ก็คือ รายละเอียดส่วนปลีกย่อยที่ทำไว้ได้ดีมาก เช่น
- รองรับการเขียนเครดิตให้ภาพประกอบ
- รองรับ Dark mode ในกรณีที่เนื้อหาเป็น VDO
- รองรับการจัดกลุ่มของเนื้อหาได้หลายชั้น
- การวาง Page layout และรายละเอียดของ Header ที่มีให้เลือกได้เยอะ

![Felling Faculty](https://res.cloudinary.com/sdees-reallife/image/upload/c_scale,e_shadow:40,w_400/v1536908175/Screenshot_2018-09-14_Feeling_Faculty.png)

ซึ่งเมื่อเราลงรายละเอียดได้ทั้งหมดแล้ว เมื่อใช้งานจริงก็คือต้องตัดสินใจหยิบส่วนประกอบที่ต้องการเอามารวมกัน แล้วทำออกมานำเสนอเป็นเพียงแค่ชุดเดียว เพื่อเป็นการสร้างอัตลักษณ์ให้กับเว็บ ส่วนหากจะมีการเปลี่ยนการจัดวาง page layout เพื่อให้เกิดความสนใจใหม่ก็สามารถทำได้ โดยอาจกำหนดการเปลี่ยนแปลงเป็นรอบระยะเวลาไป เช่น ตามฤดูกาล แบบนี้เป็นต้น

*Link:* [Feeling Responsive's Repository](https://github.com/Phlow/feeling-responsive)

#### Adam Blog
![Adam Blog](https://res.cloudinary.com/sdees-reallife/image/upload/c_scale,w_400/v1536908173/adam-blog-imac.jpg)

ให้ความรู้สึกสบาย ง่ายแบบน้อยชิ้น การออกแบบดูมีเสน่ห์ และทำการจัดจังหวะการวางพื้นที่ว่างได้ดี โดยเฉพาะเมื่อกลุ่มเป้าหมายหลักคือการแสดงผลบนพื้นที่หน้าจอของอุปกรณ์มือถือต่างๆ

![Whatsgoodon mobile](https://res.cloudinary.com/sdees-reallife/image/upload/c_scale,e_shadow:40,w_200/v1536908175/Screenshot_2018-09-14_What_s_Good.jpg)

การใช้งานเอาไว้เสนอแนวเรื่องที่มีแนวหลักเพียงแนวเดียว ให้ดูสบายๆ แต่ลุ่มลึก ส่วนเนื้อหาจะกระจัดกระจายก็ไม่เป็นไร เพราะสามารถใช้งานกราฟิกเข้ามาช่วยนำความสนใจ เหมือนเปิดให้รับรู้ความฟุ้งของอารมณ์ด้วยภาพและเรื่องราวต่างๆ ไปได้ โดยที่เรื่องทั้งหมดจะอยู่ภายใต้แนวทางหลักเพียงแนวเดียว ซึ่งก็เป็นคำนิยามหรือการตั้งชื่อให้กับงาน ซึ่งก็คือชื่อของเว็บนั่นเอง

*Link:* [Adam Blog's Repository](https://github.com/artemsheludko/adam-blog)
#### Mediumish
เน้นความทันสมัยเกาะไปกับกระแส เพราะการออกแบบก็ถอดมาจาก Medium นั่นเอง การออกแบบ Theme นี้มีผลทำให้ตัวเว็บเป็นเหมือนกล่องใหญ่ๆ รองรับเนื้อหาภายในที่มีอย่างหลากหลายได้ โดยจะไม่ต้องถูกจำกัดไปในทิศทางหรือมิติมุมมองใดๆ อยากจะจับหมวดหมู่ยังไงก็ได้ และด้วยการใช้ `Author` และ `Tag` เข้ามาช่วย แค่นี้ก็จะทำให้ผู้อ่านได้รับความรู้สึกแล้วว่าในความหลากหลายนั้น ได้มีเข็มทิศชี้ทางให้เดินตามไปได้อย่างถูกต้องอยู่แล้ว

![Mediumish](https://res.cloudinary.com/sdees-reallife/image/upload/c_scale,e_shadow:40,w_400/v1536908174/Screenshot_2018-09-14_Home_Mediumish.jpg)

จุดเด่นที่เมื่อหยิบมาใช้และจะให้ผลได้ดีมากๆ ของ Theme นี้ก็คือ การรองรับ `Multi authors` เหมือนกับ Blog ที่เราได้รวมผู้เขียนเรื่องไว้อยู่หลายๆ คน ซึ่งในส่วนนี้จะเป็นสิ่งที่ช่วยเพิ่มสีสัน และเพิ่มความน่าสนใจให้กับงานของเรา เหมือนเกับป็นการเพิ่มมิติให้กับข้อมูล และมุมมองของเรื่องราวให้กับตัวเว็บไปด้วยได้อย่างดี

*Link:* [Mediumish's Repository](https://github.com/wowthemesnet/mediumish-theme-jekyll)
#### Chalk หรืออาจจะ Minimal Mistakes

![Chalk](https://res.cloudinary.com/sdees-reallife/image/upload/c_scale,w_400/v1536908173/chalk-intro.png)

*Link:* [Chalk's Repository](https://github.com/nielsenramon/chalk)

เป็นลักษณะของความพอเพียง คือมีน้อยแต่กลับสามารถสร้างผลกกระทบได้มาก และทรงพลัง โดยเฉพาะอย่างยิ่งเมื่อเอาการเลือกโทนสีที่เหมาะสมกับเนื้อหาและอารมณ์ที่ต้องการสื่อสารเข้ามาร่วมด้วย

![Minimal Mistakes](https://res.cloudinary.com/sdees-reallife/image/upload/c_scale,e_shadow:40,w_400/v1536908173/screenshot.png)

การใช้งาน Theme นี้ไปได้ดีกับการนำเสนองานที่เป็นแนวคิด มุมมอง หรืองานวิจัย ไม่ได้เน้นไปที่ความหลากหลายของเรื่องราว แต่จะนำเสนอให้เฉพาะเจาะจง อาจจะไม่ใช่เนื้อหาที่เป็นข้อสรุปที่แน่นอน แต่ก็เป็นการแสดงความคิดเห็น หรือผลลัพธ์ที่น่าสนใจ มีพลังและการเคลื่อนไหวอยู่ในตัวของเนื้อหา และนำมาสู่การอัพเดทที่ต้องการความต่อเนื่อง อย่างเช่นการเขียน Blog ความคืบหน้าของงานเชิงวิจัยแบบนี้ เป็นต้น

*Link:* [Minimal Mistakes' Repository](https://github.com/mmistakes/minimal-mistakes)

#### Jekflix
![Jetflix Home](https://res.cloudinary.com/sdees-reallife/image/upload/c_scale,w_400/v1536908173/Screenshot-Jekflix-1.png)

เป็นการทำ Theme ที่เอาแรงบันดาลใจมาจากค่าย Netflix อย่างแท้จริง เนื้อหาของเว็บที่จะใช้ร่วมไปกับ Theme นี้จึงเหมาะมากถ้าจะเกี่ยวข้องกับการพูดถึงเรื่องของหนัง ด้วยเพราะมีการจัดหน้าที่เน้นภาพและสีที่ดึงดูดตา หรืออาจจะใช้กับเนื้อหาที่เน้นความฉูดฉาด อย่างการอวดงานออกแบบสวยๆ ที่แสดงออกถึงพลังความคิดสร้างสรรค์ และการมีชีวิตชีวาอย่างเต็มเปี่ยม

![Jekflix Page](https://res.cloudinary.com/sdees-reallife/image/upload/c_scale,e_shadow:40,w_400/v1536908174/Screenshot_2018-09-14_Minhas_primeiras_5_impressões_sobre_Django_Jekflix.jpg)

นอกจากการจัดหน้าและการเน้นโทนสีที่เร้าใจแล้ว อีกอย่างที่ล้อไปกันได้ดีของ Theme นี้ ก็คือการใช้ Interactive เข้ามาช่วยสร้างสีสันความสนุกให้กับการเลื่อนเม้าส์ผ่านเนื้อหาบนหน้าเว็บไปด้วย และถึงแม้ว่าความเคลื่อนไหวแบบ Mouse over นี้ จะไม่สามารถเกิดขึ้นได้เมื่อต้องไปอยู่บนมือถือ แต่ก็มีในส่วนของ On load effect ที่จะเข้ามาช่วยเสริมให้การใช้งานบนมือถืออยู่ในระดับที่ดีทีเดียว

*Link:* [Jekflix's Repository](https://github.com/thiagorossener/jekflix-template)
#### Forty
ให้ความรู้สึกทันสมัยแต่ไม่ถึงกับจิ๊ดจ๊าดมากนัก อารมณ์ประมาณว่าได้ส่วนผสมของ Tile ร่วมกับ Metro หรือ Metrial design ปนๆ กันไปในจังหวะที่ลงตัวแบบอุ่นๆ และมีบุคลิกที่นุ่มนวล น่าค้นหา และน่าติดตาม ซึ่งพวกเรารู้สึกว่าน่าจะเหมาะกับการเอามาทำเว็บไซต์ที่เกี่ยวกับเรื่องของอาหาร งานฝีมือเย็บปักถักร้อย เรื่องราวของชิ้นงานพวก DIY หรืออาจจะเลยไปถึง Adventure เล็กๆ อย่างสะพายย่ามเดินชิล หรือแบกเป้เที่ยวก็ดูจะเข้ากันได้ดี

![Forty](https://res.cloudinary.com/sdees-reallife/image/upload/c_scale,w_400/v1536908174/Screenshot_2018-09-14_Forty.png)

*Link:* [Forty's Repository](https://github.com/andrewbanchich/forty-jekyll-theme)

และนี่คือ Theme ที่ถูกใจพวกเรา ซึ่งก็ตั้งใจเลือกกันมาเพื่อจะเอามาใช้กับงานที่กำลังจะออกมาให้เห็นกันในเร็วๆ วันนี้ ‣ ทั้งหมดที่ว่ามานี้พวกเราต้องขอขอบคุณในความทุ่มเททำงานของทีมงาน Jekyll, RubyGems.org, Github Pages และ Community อื่นๆ ที่เกี่ยวข้องไว้ด้วยเป็นอย่างมาก ขอบคุณที่ทำให้พวกเราได้มีเครื่องมือดีๆ ไว้ใช้ และขอให้เพื่อนๆ ได้ทำงานออกแบบเว็บไซต์กันอย่างมีความสุขกันทุกๆ คนนะครับ
