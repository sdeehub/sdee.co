---
author: reallife
layout: post
title: "สวัสดี Lorem Ipsum ที่รัก"
date: 2017-11-27 16:26:58 +0700
description: >
  Lorem Ipsum เป็น dummy text ที่เริ่มมีใช้กันในวงการสิ่งพิมพ์ และการเรียงพิมพ์ตั้งแต่สมัยปีค.ศ. 1500 การอยู่ยงคงกระพันชาตรีมาเป็นระยะเวลากว่า 500 ปีนี้ ทำให้พวกเรา (ชาวนักออกแบบหน้าเว็บ) พากันหลงรักเธอเอาเข้าได้ง่ายๆ และจนบางครั้งความรักก็ถึงกับทำเอาพวกเราตาบอดได้ถ้าไม่ระวัง
categories: [technology]
tags: [web, sdeesreallife]
---
Lorem ipsum dolor sit amet, consectetur adipiscing elit, sed do eiusmod tempor incididunt ut labore et dolore magna aliqua. Hac habitasse platea dictumst vestibulum. Tortor vitae purus faucibus ornare suspendisse sed nisi lacus sed. Luctus accumsan tortor posuere ac ut consequat semper viverra nam. Congue eu consequat ac felis donec et odio pellentesque diam.

### เมื่อความรักเข้าตา
![Web lyout](/assets/img/authors/reallife/2017-11-27/web_400x200.png)
<sub><sup>ที่มาภาพ: [www.perspective.rocks](http://www.perspective.rocks)</sup></sub>

เวลาที่พวกเราเลือกหยิบ theme หรือเริ่มออกแบบ graphic ในลักษณะที่เป็น layout ของหน้าเว็บขึ้นมา เป็นไปได้อย่างมากว่าในหัวสมองของพวกเราจะจินตนาการเห็นเป็นการจัดวางรูปภาพและกล่องข้อความต่างๆ อย่างสวยงามลงตัว ทั้งหมดประกอบกันเข้าเป็นหน้าเว็บที่พร้อมจะเลื่อนไหลไปตามการกดเรียกใช้ของแต่ละเมนู เรียกได้ว่า ได้ทั้งความสวยงามของ UI และได้ประโยชน์การเข้าถึง function หรือการใช้งานตามท้องเรื่องของ UX ที่วางไว้ จากนั้นงาน graphic ก็จะร่ายมนต์ลงสีสัน สร้างความมหัศจรรย์ให้เกิดขึ้น เวลาผ่านไปนานจนมาจบลงตรงที่ text block ต่างๆ ที่วางเอาไว้ ด้วยจุดประสงค์ที่ต้องการให้ text block เหล่านี้ไม่ได้มีพื้นที่เฉพาะที่ถูกตีกรอบไว้แต่ภายในว่างเปล่า เหล่าบรรดานักออกแบบเว็บจึงหันเข้าหา Lorem Ipsum เธอผู้เป็นที่รักของพวกเรา

อย่างที่บอกว่าเมื่อความรักเข้าตา ผลลัพธ์ที่ได้จากการใส่ Lorem Ipsum นั่นก็คือความสวยงามได้จังหวะจะโคนตามที่ผู้ออกแบบเว็บอยากให้ลูกค้าเห็น - ผลลัพธ์คือสวยจนชื่นใจ อะไรๆ ก็ดูดีไปหมด ถึงตรงนี้มีจุดที่น่าสนใจอยู่ 2 ประการ:
* *ทำไมต้องเป็น Lorem Ipsum?* - เหตุผลหลักๆ คือในขั้นตอนการออกแบบแล้วนักออกแบบต้องการเพียงแค่ dummy text อะไรก็ได้ที่แสดงให้เห็นสัดส่วนของการวางหน้าตาเท่านั้น ไม่ต้องการให้จุดสนใจส่วนใหญ่ของการมองเห็นต้องมุ่งเน้นไปที่ความหมายของคำ ผลลัพธ์เลยเป็นการง่ายที่จะใช้ Lorem Ipsum มาแทนการนั่งนึกและเขียนคำ เขียนย่อหน้าหรือเนื้อหาต่างๆ ลงไป ให้ได้ขนาดพอดิบพอดี จะ 3-4 บรรทัด หรือสัก 2-3 ย่อหน้าก็ได้ใส่ dummy text ลงไป **เพื่อให้เกิดความสวยงาม**
* *เมื่ออ่านไม่ออก ก็ขอให้อ่านไม่ออก* - คราวนี้เมื่อเราใช้ Lorem Ipsum ขอให้นักออกแบบมือใหม่จำไว้หน่อยว่าควรระมัดระวังด้วย **คำที่พวกเราอ่านไม่ออก** ก็ควรจะต้องเป็นคำที่ **ใครๆ ก็ไม่ควรจะอ่านออก** ขอให้เลือกใช้ generator ที่เชื่อถือได้ หรือถ้าต้องคัดลอกเนื้อหาต้นแบบจากที่ไหนมาก็ขอให้ตรวจทานหน่อยว่ามีความผิดพลาดหรือจงใจแอบแฝงเล่นมุกอะไรใน Lorem Ipsum ของเราหรือไม่ อย่างเช่นถ้าตั้งใจอ่านไปอาจจะเจอคำที่มีความหมายไม่พึงประสงค์ที่แอบซ่อนอยู่ผุดขึ้นมา แบบนี้เป็นต้น

### ความรักพาตาบอด
![Text space](/assets/img/authors/reallife/2017-11-27/text_400x200.jpg)
<sub><sup>ที่มาภาพ: [www.jdsmith-design.com](http://www.jdsmith-design.com/formatting/4589185075)</sup></sub>

และแล้วเมื่อช่วงเวลาแห่งการตกหลุมรักผ่านไปก็จะเข้าถึงช่วงเวลาที่ต้องเข้าพิสูจน์ความงามกันตามจริง งานออกแบบที่สวยงามหมดจดที่เพิ่งผ่านการ proof กันมา Lorem Ipsum เธอจะถูกแทนที่ด้วยเนื้อหา ข้อมูล ถ้อยคำจริงของลูกค้า ถึงตรงนี้ก็มีจุดที่น่าสนใจอยู่อีกสัก 2 ประการ:
* *เนื้อหา ข้อความจริงต้องการความหมาย* - นั่นหมายถึงจำนวนคำ ความยาวประโยค บรรทัด และย่อหน้า หรือยิ่งถ้าเป็นภาษาไทยการใช้เว้นวรรค และตัดคำ ทั้งหมดนี้สำคัญมาก จนถึงมากที่สุด เป็นไปได้ว่า layout รวมถึงช่องไฟของเนื้อที่ที่วางไว้อาจจะน้อย หรือมากไปเมื่อเทียบกับเนื้อหาที่เอามาใส่ลงไปจริงๆ ถึงตรงนี้คงต้องใช้วาทะศิลป์ในการอธิบายให้ลูกค้าเข้าใจ และ/หรือทำการดัดแปลงเนื้อหาใหม่ คือ **rewrite ให้แยบยลที่สุด** และถ้าจำเป็นก็คงต้องถึงการขยับ design เพื่อให้ได้ความสวยงามสมตามเนื้อหาและข้อมูลจริง
* *เนื้อหาจริงๆ จะเคลื่อนไหวได้* - เพราะ **หน้าเว็บคือสิ่งที่ต้องมีความเคลื่อนไหว** นั่นหมายถึงเนื้อหาที่เขียนมา text เหล่านี้พอถึงเวลาก็ต้องเปลี่ยนไป ยกตัวอย่างเช่นการแสดงหัวเรื่องเด่น หัวเรื่องข่าว เรื่องย่อตัวอย่าง text preview เหล่านี้มีอายุการใช้งานทั้งนั้น หลายๆ engine ของเว็บอาจใช้วิธีนับคำ หรือนับหาย่อหน้า เพื่อนำ text มาแสดง แต่เมื่อเนื้อหาเปลี่ยนไปสมมุติว่าตั้งค่าไว้ให้แสดง text preview ที่จำนวนคำ 15 คำ แบบนี้ถ้าไม่ระมัดระวังเวลาที่เรื่องใหม่ คำเปลี่ยนไป คำสั้น คำยาวต่างกันในแต่ละหัวข้อที่ต้องนำมาเรียงต่อกันก็จะส่งผลทำให้หน้าเว็บดูผิดจังหวะความงามไปได้ง่ายๆ

ทั้งหมดที่ว่ามานี้คงพอทำให้เข้าใจอุปมาอุปไมยได้ว่า ความรักแรกพบที่เกิดจากความสวยงามมักเกิดขึ้นได้ง่าย แต่จะทะนุถนอมความสวยงามให้คงไว้ต้องใช้ทั้งความเข้าใจและความระมัดระวัง แบบนี้แล้วความรักและหน้าเว็บที่สวยงามก็จะได้คงอยู่ต่อไปได้นานๆ
