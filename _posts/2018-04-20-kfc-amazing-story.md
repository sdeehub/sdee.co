---
author: kyo
layout: post
title: "ไก่ทอดมีตำนาน"
date: 2018-04-20 19:09:00 +0700
description: >
      จะพูดถึงไก่ที่ใครๆ ก็ชอบ เพราะมันเป็นอาหารที่หากินง่ายและอร่อย เราเชื่อใครก็ต้องกินไก่ เราเองก็เป็นคนนึงที่ชอบกินไก่ แต่ไก่ที่ไหนล่ะที่จะมีตำนานความอร่อยที่ขึ้นชื่อและดังไปทั่วโลกเท่า KFC พูดถึง KFC หน้าลุงอ้วนผู้พันแซนเดอร์ที่ยิ้มๆ ก็ลอยมาเลย แต่ชีวิตลุงนี่ไม่ไก่เลยนะ
categories: [reallife]
tags: [lifestyle, kyo]
comments: true
---
<img src="/assets/img/authors/kyo/2018-04-20/KFC1.jpg" alt="Colonel Harland David Sanders" style="border-radius:50%">

ผู้พันแซนเดอร์ส หรือ พันเอกฮาร์แลนด์ เดวิด แซนเดอร์ส (Harland David Sanders) เกิดเมื่อวันที่ 9 กันยายน 1890 พ่อทำงานเป็นชาวสวนธรรมดา แต่ความไม่ธรรมดาก็เกิดขึ้นเมื่อพ่อแซนเดอร์สตายเมื่อตอนเขาอายุได้ 5 ขวบ หลังจากนั้นเขาก็ต้องรับผิดชอบในการเลี้ยงน้อง หาข้าวหาปลาให้น้องๆ กินเพราะว่าแม่ต้องออกไปทำงานที่โรงงานมะเขือเทศกระป่อง

ตอนอายุ 10 ขวบออกไปทำงานเป็นลูกมือช่วยงานทำไร่ทำสวน อายุ 13 หยุดเรียนออกจากบ้านไปทำงานหาเงินเป็นช่างทาสีบ้าง เป็นชาวไร่ชาวสวนบ้าง และต่อมาก็โกงอายุไปเป็นทหาร แล้วไปทำงานรถไฟ ประสบการณ์โชกโชนมาตั้งแต่เด็ก แต่ประสบการณ์ของแกนั้นไม่ดีเทาไหร่ คือ รวมกันตั้งแต่ทำงานมาจากเด็กจนอายุ 17 ปี โดนไล่ออกจากงานมาแล้ว 4 ที่แล้ว และพออายุ 18
แต่งงานกับสาวสวย อายุ 19 มีลูก แต่พออายุ 20 เมียก็ทิ้งพร้อมกับหอบลูกไปด้วย เหตุผลที่เลิกก็เพราะอยู่กับแซนเดอร์สแล้วชีวิตมันห่วยแตกสิ้นดี

หลังจากนั้นแกก็ดำเนินชีวิตต่อไป ตอนกลางวันทำงานรถไฟ มีปัญหากับที่ทำงานบ้างจนบ้างครั้งต้องออกจากงานไปหางานอื่นทำ ตอนกลางคืนเรียนกฏหมายไปด้วย หลังจากนั้นก็ได้เริ่มทำงานทางกฏหมาย ทำไปได้ 2 ปี มีเงินเก็บแต่ชีวิตเส้นทางทางกฏหมายก็ต้องจบ เพราะดันไปมีปัญหากับลูกความตัวเองในห้องพิจารณาคดีและก็ย้ายกลับไปอยู่กับเเม่ ไปทำงานเป็นเซลล์ขายประกัน แต่ขายได้ไม่เท่าไหร่ก็โดนไล่ออก ต่อมาก่อตั้งบริษัทเดินเรือเฟอร์รี่ เมื่อจะไปได้ดีมีเงินเก็บก้อนนึง เอาไปลงทุนผลิตทำตะเกียงน้ำมันขาย แต่ในที่สุดก็เจ๋งเพราะตะเกียงไฟฟ้าเริ่มเข้ามาแทนที่

เคยได้เข้าไปเป็นเลขานุการหอค้าโคลัมบัสแต่ไม่ถึงปีก็ตัดสินใจออกจากงาน แล้วเริ่มหาวงโคจรใหม่โดยการไปเป็นคนล้างจานและช่วยงานในคาเฟ่ ชีวิตของแกได้ทำงานไปหลายอย่างมากมายจนเริ่มเข้าสู่อายุวัยเกษียณ แกได้รับเงินบำนาญเพียง 105 เหรียญ (3,675 บาท) ต่อเดือน แกเหมือนคนแก่คนนึงที่จนๆ ใช้ชีวิตอยู่ไปวันๆ อยู่มาวันนึงแกนั่งกอดเข่าท้อแท้ในชีวิตตัวเองใต้ต้นไม้ใหญ่ตัดสินใจว่าจะฆ่าตัวตาย แกเริ่มเขียนจดหมายลาตายถึงวันที่ผ่านๆ มาของแก ที่ไม่เคยประสบความสำเร็จอะไรแบบจริงจังเลย และแล้วแกก็คิดไอเดียได้ ว่าไหนๆ แกก็จะตายอยู่แล้วก็อยากจะสัมผัสกับความสำเร็จอย่างคนอื่นเขาบ้างสักครั้งหนึ่ง ทำไมไม่ใช้ลมหายใจที่เหลืออยู่ทำอะไรสักอย่างให้มันสำเร็จบ้าง แกได้ทบทวนตัวเองว่าแกมีพรสวรรค์ด้านการทำอาหาร และแกก็ลุกขึ้นมาจากต้นไม้เดินไปซื้อไก่กลับบ้านมาทอดตามสูตรลับๆ ที่แกได้คิดค้นขึ้นมาจากประสบการณ์ทำครัวของแก และนี่คือจุดเริ่มต้นใหม่ของชีวิต

![Legendary of KFC](/assets/img/authors/kyo/2018-04-20/KFC2.jpg)

แกได้ตัดสินใจเริ่มต้นชีวิตใหม่ในวัย 65 ปี ที่ทุกคนต่างบอกว่าเป็นวัยไม้ใกล้ฝั่ง แต่มันไม่สำคัญหรอกว่าใครจะพูดยังไง ในเมื่อตัวแกเองตั้งใจจะทำมันจริงๆ ชีวิตหลังจากนั้นแกได้หาเลี้ยงชีพ
ด้วยการขายไก่ทอด และในเวลาเดียวกันแกก็ขายแฟรนไชส์ สูตรลับไก่ทอดที่แกคิดค้นขึ้นมา โดยการต้องตระเวนไปเคาะประตูตามบ้านและร้านอาหาร เพื่อเสนอขายสูตรไก่ทอดของแกแลกกับเงินประทังชีวิต แน่นอนว่าสูตรไก่ทอดของแกไม่ได้รับความสนใจ คุณลุงต้องสาธิตปรุงไก่ทอดของแกให้เจ้าของร้านอาหารลองชิม เพื่อยืนยันว่าไก่ทอดของแกอร่อยจริงๆ

แต่เชื่อหรือไม่คุณลุงและไก่ทอดของแกถูกปฏิเสธรวมทั้งสิ้น 1,009 ครั้ง มีครั้งเดียวเท่านั้นที่แกได้รับการตอบรับ
และแม้จะได้รับการตอบรับแล้ว แต่ชีวิตก็ไม่ได้สวยหรู ร้าน KFC แห่งแรกนั้น คุณลุงได้ส่วนแบ่งจากการขายไก่ทอด เพียงชิ้นละ 1 นิเคล (1 ใน 20 ของเงิน 1 ดอลลาร์ หรือประมาณ 2 บาทเท่านั้น) แต่ด้วยความพิเศษของสมุนไพรและเครื่องเทศในการทอดไก่ ไม่กี่ปีต่อมาร้าน KFC ก็ขยายไปมากถึง 600 สาขา ชีวิตคนแก่วัย 65 ปีจึงเปลี่ยนไปทันที คุณลุงได้ขายกิจการและพลิกชีวิตกลายเป็นเศรษฐีเงินล้าน ร้าน KFC เติบโตดีอย่างต่อเนื่อง และเมื่อคุณลุงอายุได้ 77 ปีก็ได้รับการจัดอันดับเป็นเซเลบริตี้ที่เป็นที่จดจำมากที่สุดเป็นอันดับ 2 ของโลก

ผู้พันแซนเดอร์สได้เสียชีวิตลงในวันที่ 16 ธันวาคม 1980 รวมอายุแล้ว 90 ปี ในวันที่ผู้พันแซนเดอร์สตาย
แกตายอย่างมหาเศรษฐีที่มีเงินเป็นพันๆ ล้าน ผู้ก่อตั้ง KFC ร้านอาหารฟาสต์ฟู้ดที่ยิ่งใหญ่สุดแห่งหนึ่งของโลก

> คุณเคยไหมที่คิดจะทำอะไรให้มันสำเร็จแต่สุดท้ายเมื่อมันไม่สำเร็จก็ล้มเลิกมันไป แล้วคุณทำมันได้
กี่ครั้ง ... ก่อนที่คุณจะโทษนั่นโทษนี่แล้วหาเหตุผลที่จะไม่ทำมันต่อ คุณทำมันกี่ครั้ง?

แล้วถ้าวันไหนที่คุณเดินผ่านรูปปั้นของคุณลุงผู้พันแซนเดอร์ส คุณรู้ไว้นะว่ามันไม่ใช่แค่สัญลักษณ์ร้านอาหารฟาสต์ฟู้ดเท่านั้น แต่มันเป็นสัญลักษณ์ของคนที่ไม่ยอมแพ้ต่อความล้มเหลวของชีวิตไม่ว่าจะกี่ครั้งก็ตาม
