---
author: reallife
layout: post
title: "เอ็นเนียแกรม ตอนที่ 3 (จบ)"
date: 2019-06-07 15:41:13 +0700
description: >
      Photo by [Rita Vicari](https://unsplash.com/@rita_vicari) on [Unsplash](https://unsplash.com/)
image: https://source.unsplash.com/m6RCv8K0rTM
categories: [sci-fi]
tags: [knowledge]
comments: true
---
เรารู้จัก Enneagram หรือ นพลักษณ์ กันไปแล้วใน-[ตอนที่ 1](https://sdeehub.github.io/sdee.co/sci-fi/2019-03-12-enneagram-part-one/) และ [ตอนที่ 2](https://sdeehub.github.io/sdee.co/sci-fi/2019-04-12-enneagram-part-two/) แต่ยังเหลือคนลักษณ์ 5 - คนลักษณ์ 9 ที่เราก็อยากรู้จักพวกเขาให้มากพอ ๆ กัน - ถ้าพร้อมแล้วเรามาเริ่มทำความรู้จักกับพวกเขาไปด้วยกันเลยดีกว่า

*ผู้สังเกตการณ์ หรือ คนลักษณ์ 5* - ต้องการที่จะรู้และเข้าใจสิ่งต่าง ๆ ช่างวิเคราะห์ มีความพอเพียงและพอใจในตัวเอง และก็กลัวที่จะรู้สึกว่าตัวเองดูไม่ฉลาด

ความสัมพันธ์: เมื่อดีก็จะเป็นคนสุภาพ เรียบร้อย รับรู้อะไร ๆ ได้ดี มีใจที่เปิดกว้าง มีความเพียงพอในตัวเอง และที่สำคัญเชื่อถือ-ไว้ใจได้

เมื่อเราต้องปฏิสัมพันธ์กับคนลักษณ์ 5:
- พึ่งตัวเองให้มากเป็นอย่างแรก คนลักษณ์ 5 จะไม่ชอบถ้าเราเข้าไปทำให้เขารู้สึกว่าเราจะมาเกาะขอความช่วยเหลือเขามากเกินไป
- พูดตรงไปตรงมา สั้นกระชับและได้ใจความ
- คนลักษณ์ 5 ต้องการเวลาคิดอยู่คนเดียวบ้าง เพื่อทบทวนความคิด ความรู้สึกของตัวเอง แบบนี้เราก็เว้นระยะให้เขาบ้าง
- ช่วยทำให้คนลักษณ์ 5 รู้สึกอบอุ่น แต่ต้องระวังไม่ให้มากเกินไป จนเขาอาจจะสงสัยในเจตนาของเรา
- ไม่แสดงท่าทีคุกคาม และจะยิ่งดีถ้าเราจะช่วยให้คนลักษณ์ 5 ไม่ต้องเจอกับเรื่องที่เขาไม่ชอบอย่าง งานเลี้ยงใหญ่โตที่มีผู้คนมากมาย การใช้อารมณ์ที่มากเกินไป และการบุกรุกความเป็นส่วนตัว

เมื่อตัวเราเองคือคนลักษณ์ 5:
- ก้าวออกจากความคิดในหัวแล้วพูดออกมา ถึงตัวเองจะรู้สึกว่าดูเหมือนไม่ฉลาด แต่การพูดหรือทำอะไรโง่ ๆ ออกไปก็สามารถเกิดขึ้นได้ โดยเราไม่ต้องรู้สึกผิดนะ
- เล่นกีฬาหรือทำกิจกรรม อันนี้จะช่วยทำให้เรามีความกระตือรือร้น
- เวลาพูดคุยกับใครลองใช้วิธีการโต้ตอบ แทนการพูดอธิบายยาว ๆ อย่างการนำเสนองานวิชาการ อย่างหลังนี่พยายามลด ๆ และเปลี่ยนดูนะ
- ถ้าคิดว่าใครมีความสำคัญกับเรา ให้บอกเขา / ถ้าอยากจะให้อะไรกับใคร ก็ให้เลย / ถ้าอยากได้อะไรก็ขอ แม้แต่การขอความเป็นส่วนตัว ก็บอกให้คนอื่นรู้ได้เลยนะ
- พูดกับตัวเอง - เราไม่จำเป็นต้องเป็นคนที่ฉลาดที่สุด
- บอกกับตัวเอง - การหลุดออกจากความคิด หันมาปฏิสัมพันธ์กับผู้อื่นถือเป็นเรื่องจำเป็นต่อการมีความเข้าใจชีวิตที่แท้จริง

![Happy face](https://source.unsplash.com/_0aKQa9gr4s/400x275)

<sup><sub>Photo by [Lidya Nada](https://unsplash.com/@lidyanada) on [Unsplash](https://unsplash.com/)</sub></sup>

*นักปุจฉา หรือ คนลักษณ์ 6* - ต้องการความมั่นคง - ถ้ากลัวแล้วถอย ก็จะมีทีท่าว่ากลัวและมองหาการยอมรับ แต่ ถ้าสู้ความกลัว ก็จะเดินเข้าชน พุ่งเข้าใส่สิ่งที่ทำให้กลัว

ความสัมพันธ์: เมื่อดีจะเป็นคนอบอุ่น น่ารัก ขี้เล่น เปิดเผย ซื่อสัตย์และภักดี ช่วยเหลือเกื้อกูล มีความจริงใจ มีความเป็นธรรม เป็นที่เชื่อถือและไว้วางใจได้

เมื่อเราต้องปฏิสัมพันธ์กับคนลักษณ์ 6:
- ให้เราตรงไป-ตรงมา ชัดเจน
- ตั้งใจฟังอย่างใส่ใจ และไม่ถือสาความวิตกกังวลของคนลักษณ์ 6
- ร่วมมือกันแก้ปัญหา และที่สำคัญทำให้คนลักษณ์ 6 มั่นใจและรู้ว่าเราไม่ได้มีปัญหาอะไรกัน
- หัวเราะและใช้อารมณ์ขัน ค่อย ๆ ผลักดันให้คนลักษณ์ 6 ได้ลองมีประสบการณ์ใหม่ๆ
- ถ้าคนลักษณ์ 6 แสดงปฏิกริยาอะไรมากมายเกินไป เราต้องไม่โต้ตอบรุนแรงกลับไปโดยเด็ดขาด จำข้อที่ผ่านมาไว้ *ตั้งใจฟังอย่างใส่ใจ และไม่ถือสาความวิตกกังวลของคนลักษณ์ 6*

เมื่อตัวเราเองคือคนลักษณ์ 6:
- พยายามสร้างความมั่นใจในตัวเอง อยู่ใกล้คนที่เราไว้วางใจและคอยให้กำลังใจเราเสมอๆ
- ฟัง-ดู-ยอมรับ และ ยอมเชื่อในสิ่งดี ๆ ที่คนอื่น ๆ พูดถึงเรา
- จำไว้ว่าเรา *กลัว!* ก็จริงแต่เราก็เรียนรู้ที่จะลงมือทำได้ทั้ง ๆ ที่กลัวนั่นล่ะ
- ชีวิตที่ถูกต้องไม่ได้มีแค่การดำเนินชีวิตเพียงแค่วิธีเดียว ลองหันมาสร้างความพึงพอใจกับวิธีการใช้ชีวิตของตัวเราเองดูบ้าง
- ให้กำลังใจตัวเอง พูดคุยหรือเขียนคุยกับตัวเองก็ได้ เหมือนตัวเราเป็นเพื่อนที่คอยช่วยเหลือและให้กำลังใจเราอยู่ด้วยอีกคนเหมือนกัน
- บอกกับตัวเอง - วันนี้เราสบายมากไม่มีปัญหาอะไร พรุ่งนี้ก็ไม่มีปัญหาอะไรเหมือนกัน เราเข้มแข็ง และทำได้อยู่แล้ว
- จงจำไว้ว่าไม่เป็นไรที่จะเสี่ยงและผิดพลาดบ้าง การเตรียมพร้อมคือการไม่หวั่นไหวกับอะไรก็ตามที่กำลังจะเกิดขึ้น

![Take a Break](https://source.unsplash.com/mi7W_V4slxg/400x267)

<sup><sub>Photo by [Chris Thompson](https://unsplash.com/@somechrisguy) on [Unsplash](https://unsplash.com/)</sub></sup>

*นักผจญภัย หรือ คนลักษณ์ 7* - ต้องการหาความสุข รักสนุก มีจินตนาการ ชอบที่จะคิดแผนการทำกิจกรรมสนุก ๆ เพื่อสร้างสิ่งดี ๆ ให้กับโลกใบนี้ และหลีกเลี่ยงที่จะเจ็บปวดทุกข์ใจ

ความสัมพันธ์: เมื่อดีจะร่าเริง ใจกว้าง ชอบสังคม เอาใจใส่ผู้อื่น สนุกสนาน สนใจใฝ่รู้ กระตือรือร้นชอบคิดค้นกิจกรรมสนุก ๆ และเรื่องตื่นเต้นใหม่ ๆ มาให้กับเพื่อน ๆ ได้สนุกกัน

เมื่อเราต้องปฏิสัมพันธ์กับคนลักษณ์ 7:
- ให้เราปฏิสัมพันธ์กับเขาด้วยความสนุกสนาน ร่าเริง ให้ความรัก อิสระ และความเป็นเพื่อนที่ดีกับคนลักษณ์ 7
- ชื่นชมความคิดบรรเจิดเลิศเลอและรับฟังเขาพูด-เขาเล่าอย่างตั้งใจ
- ยอมรับในสิ่งที่เขาเป็น และก็ไม่ต้องพยายามที่จะเปลี่ยนแปลงอะไร ๆ ในตัวเขาด้วย
- อย่าออกคำสั่งกับคนลักษณ์ 7 เอาแค่ขอร้องกันก็พอ
- ที่สำคัญอย่าให้ถึงกับเป็นการเรียกร้องเอาจากคนลักษณ์ 7 แต่ให้เราพยายามที่จะมีความรับผิดในส่วนของเราให้เต็มที่แทน

เมื่อตัวเราเองคือคนลักษณ์ 7:
- ข้อแรกและสำคัญที่สุดคือการดูแลสุขภาพ ปลูกฝังนิสัยที่ดีในการใช้ชีวิตกิน นอน ออกกำลังกาย ไม่เอาแต่ทุ่มทำอะไรอย่างสุดขั้ว โดยไม่สนใจสุขภาพอย่างเด็ดขาด
- เข้าคอร์สออกกำลังกาย ว่ายน้ำ ไท้เก๊ก อะไรแบบนี้ และก็เมื่อรู้สึกเครียดกรุณาอย่ากิน ดื่ม หรือช้อปกระจาย หัดพึงพอใจกับสิ่งที่มี แทนที่จะเครียดกับสิ่งที่อยากได้มา
- เวลาที่มีปัญหาอย่าเมินเฉยหรือคิดว่ามันจะหายไปเอง แต่แนะนำให้เราพูดคุยกับเพื่อน ๆ เพื่อไม่ให้เราเกิดความเครียด
- หัดมองโลกให้สมดุลตามความเป็นจริง ไม่ใช่ทุกสิ่งล้วนเป็นสีชมพูแค่สีเดียว
- รับฟังเสียงสะท้อนและความต้องการของผู้อื่นด้วย เพราะเรามักจะไม่รู้ตัวว่าเราชอบเอาตัวเองเป็นศูนย์กลางของทุก ๆ เรื่องอยู่บ่อยๆ
- หัดมีสมาธิอยู่กับงานตรงหน้า ทำงานที่เราได้เป็นเจ้านายตัวเราเอง และก็ลงมือค้นหาอาชีพที่สามารถลงมือทำได้ตามอุดมคติของตัวเราเองซะ
- พูดกับตัวเองว่า - เราจะมองโลกตามความเป็นจริง เห็นด้านมืดให้พอ ๆ กับด้านสว่าง
- หัดบอกกับตัวเองว่า - ทุกอย่างที่เรามีอยู่ก็พอเพียงแล้ว เราไม่ต้องการอะไรมากไปกว่านี้อีก

![Room](https://source.unsplash.com/UhpYKnqZwE8/400x266)

<sup><sub>Photo by [Grant](https://unsplash.com/@grtshw) on [Unsplash](https://unsplash.com/)</sub></sup>

*ผู้ปกป้อง หรือ คนลักษณ์ 8* - ตรงไปตรงมา มีพลังอำนาจ แสดงออกถึงความเข้มแข็ง มั่นใจในตนเอง ปกป้องผู้อื่น และหลีกเลี่ยงความรู้สึกอ่อนแอหรือต้องขึ้นอยู่กับผู้อื่น

ความสัมพันธ์: เมื่อดีจะซื่อสัตย์ภักดี เอาใจใส่ มีทัศนคติที่ดีเป็นบวก ขี้เล่น ใจกว้าง และคอยช่วยเหลือสนับสนุนคนอื่น ๆ เสมอๆ

เมื่อเราต้องปฏิสัมพันธ์กับคนลักษณ์ 8:
- ขอให้เรายืนหยัดเพื่อตัวเอง และเพื่อคนลักษณ์ 8 ด้วย
- แสดงออกด้วยความมั่นใจ เข้มแข็งและตรงไปตรงมา
- รักษาความไว้วางใจที่มีต่อกัน อย่านินทา อย่าทำลายความไว้วางใจที่มีต่อกันตรงนี้โดยเด็ดขาด
- ถึงคนลักษณ์ 8 จะดูเข้มแข็งแต่เขาก็ต้องการให้เราเข้าใจและยอมรับความอ่อนโยนและอ่อนไหวที่มีอยู่ในตัวเขาด้วยเช่นกัน
- บางครั้งคนลักษณ์ 8 อาจมีพูดเสียงดัง มีคำหยาบปน หรืออาจมีแสดงกิริยากระทืบเท้าอะไรแบบนี้ - เอาเป็นว่าให้เรารู้ว่าเขาก็เป็นของเขาแบบนั้นเอง

เมื่อตัวเราเองคือคนลักษณ์ 8:
- ข้อแรกขอให้เราใจเย็น ๆ อย่าเพิ่งปฏิเสธ เมินเฉยมุมมอง และประสบการณ์ของผู้อื่นเสียแต่เนิ่นๆ
- ระวัง *-ความตรงไปตรงมา-* ของเรา เพราะนั่นอาจจะทำให้คนอื่นเขาหวาดกลัวโดยที่เราไม่ได้ตั้งใจ
- ขอบคุณดัง ๆ และบ่อย ๆ และอย่าเคี่ยวเข็ญคนอื่นหนัก ๆ เหมือนอย่างที่เราทำกับตัวเราเอง
- เราอาจจะคิดว่าการโต้เถียงเป็นเรื่องธรรมดา แต่สำหรับคนอื่นเขาอาจไม่ได้คิดแบบนั้นนะ ลองหัดเจรจาตกลงกันดี ๆ ดูบ้าง
- ถ้าความโกรธของเรามีมากจริง ๆ พยายามระบายให้เพื่อนสนิทที่เข้าใจเรา หรืออาจจะพึ่งนักจิตวิทยาก็ได้ แต่ขอให้เราหัดที่จะระบายออกมา ไม่ใช่ระเบิดออกมานะจำไว้
- จัดสรรเวลาสำหรับทำกิจกรรมที่จะได้ออกแรงและใช้ความคิดสร้างสรรค์สนุก ๆ ให้กับตัวเองบ้าง ค่อยเป็นค่อยไป ไม่ตั้งความหวังให้กับตัวเองเกินกว่าที่เราจะทำได้
- บอกกับตัวเองว่า - เพื่อความสัมพันธ์ที่ดี การที่เราจะยอมประนีประนอมในเรื่องเล็กน้อยดูบ้างนั้นถือว่าเป็นเรื่องที่คุ้มค่า
- พูดกับตัวเราเองว่า - เราจะเปิดเผยความน่ารัก อ่อนโยนที่มีอยู่ในตัวเราให้กับคนที่ใกล้ชิดและไว้วางใจ

![Harmony](https://source.unsplash.com/QBd1ZXHxPFk/400x267)

<sup><sub>Photo by [Tim Mossholder](https://unsplash.com/@timmossholder) on [Unsplash](https://unsplash.com/)</sub></sup>

*ผู้ประสานไมตรี หรือ คนลักษณ์ 9* - รักษาความปรองดอง อบอุ่นเป็นมิตร กลมกลืนเข้ากับผู้อื่นและหลีกเลี่ยงความขัดแย้ง เปิดกว้าง-เข้าอกเข้าใจผู้อื่น คนลักษณ์ 9 มักรวมเอาลักษณะของคนทั้ง 8 ลักษณ์มาไว้ในตัวเองอย่างผสมกลมกลืน

ความสัมพันธ์: เมื่อดีจะใจดี อ่อนโยน คอยให้กำลังใจ-ช่วยเหลือ ซื่อสัตย์ เปิดกว้างและไม่คิดตำหนิหรือตัดสินใครๆ

เมื่อเราต้องปฏิสัมพันธ์กับคนลักษณ์ 9:
- พูดกับเขาอย่างนุ่มนวล จะให้ทำอะไรก็บอกกันดี ๆ ห้ามมีการคาดหวังหรือกดดันกันโดยเด็ดขาด
- คนลักษณ์ 9 มีบุคลิกที่อ่อนโยน ชอบช่วยเหลือ และรับฟังผู้อื่น แต่ก็ยอมไม่ได้ถ้าจะต้องถูกเอาเปรียบ
- สิ่งที่ดีที่สุดที่เราจะทำให้กับคนลักษณ์ 9 ได้นั่นก็คือเราต้องฟังเขาพูดให้จนจบ คือไม่ว่าจะวกวนหรืออะไรก็ตามเถอะ - *ได้โปรด!* ฟังและฟังเขาพูดให้จบ
- สิ่งที่เราจะช่วยคนลักษณ์ได้ดีอีกอย่างก็คือ การตั้งคำถามที่จะช่วยให้เขาได้มีความชัดเจนมากขึ้น
- บอกให้เขารู้ถ้าเราชอบสิ่งที่เขาพูด บอกให้เขารู้ถ้าเราชอบสิ่งที่เขาทำ บอกให้เขารู้ว่าเขาดูดี กอด-สัมผัสแสดงความรัก ทั้งหมดนี่ช่วยให้คนลักษณ์ 9 เข้าถึงความรู้สึกของตัวเองได้ดีขึ้น
- หัวเราะ สนุกสนานกับชีวิตไปกับเขา และถึงแม้คนลักษณ์ 9 จะชอบการพูดคุยอภิปราย แต่ต้องไม่ใช่การเผชิญหน้านะจำไว้!

เมื่อตัวเราเองคือคนลักษณ์ 9:
- เริ่มเปลี่ยนแปลงสิ่งที่ไม่ถูกต้อง แทนที่จะเอาแต่หวังว่าทุกอย่างนั้นจะดีขึ้นเอง
- เริ่มลงมือทำสิ่งที่เราสนใจและชักชวนผู้อื่นมาเข้าร่วม ลองแบบนี้ดูแทนที่เราจะเป็นฝ่ายตามอยู่ร่ำไป
- เมื่ออยากอยู่ตามลำพัง ให้กล้าที่จะบอกคนอื่นว่า *เราอยากอยู่ตามลำพัง* - อาจจะฟังดูธรรมดา แต่สำหรับคนลักษณ์ 9 แล้วข้อนี้ดูจะยากและหนักอยู่นะ
- ฝึกรับรู้ความโกรธ และแสดงออกมาอย่างเหมาะสม โดยไม่ต้องสะสมความโกรธหรือเก็บกดไว้
- ตั้งเป้าหมายการทำงานที่มีเส้นตายชัดเจน ลงมือทำให้สำเร็จ ให้รางวัลกับตัวเอง แล้วค่อยปรับผลงานให้ดีขึ้น หรือค่อยตั้งเป้าหมายอื่นต่อไปทีละรายการ
- เรียนรู้ที่จะบริหารเวลา มีสมาธิ และทำงานให้เป็นตามแผน
- ออกกำลังกายเป็นประจำ โยคะ ไท้เก๊ก พวกนี้เป็นเรื่องที่ควรทำเป็นอย่างยิ่ง
- เมื่อมีปัญหา ขอให้เพื่อนรับฟังปัญหาของเรา โดยที่เขาไม่ต้องให้คำแนะนำอะไรใด ๆ เอาแค่ให้เขาตั้งใจฟังเราพูดก็ช่วยให้เราสบายใจได้อย่างมากแล้ว
- บอกกับตัวเองบ้างว่า - เรายอมที่จะรู้สึกผิดดีกว่าที่จะผลีผลามที่จะทำตามความคาดหวังของผู้อื่น เพราะเราก็มีดีพอที่จะทำสิ่งต่าง ๆ ตามที่เราต้องการได้
- พูดเตือนตัวเองให้ร้องขอสิ่งที่เราต้องการ บอกตัวเองให้ช่วยดูความโกรธ และลองใช้พลังของมันให้เกิดประโยชน์ แทนที่เราจะเอาแต่เงียบเฉย แล้วทำเหมือนว่าทุกอย่างก็ยังปกติดี

แล้วไตรภาคของ Enneagram หรือ นพลักษณ์ ที่ทำให้เราพอจะเข้าใจผู้คนทุก ๆ คนบนโลกใบนี้ได้ ก็จบลงแต่เพียงเท่านี้ - ขอขอบคุณหนังสือ เอ็นเนียแกรมคน 9 แบบ : มองคนด้วยมุมใหม่ เปลี่ยนใจให้เป็นสุข และผู้อ่านทุก ๆ ท่านไว้ ณ ที่นี้ และ ขอจงมีสุข สวัสดีโดยทั่วถึงกัน
