---
author: kyo
layout: post
title: "กฎหมายห้ามตาย"
date: 2018-06-15 17:35:00 +0700
description: >
    เห้ยมีด้วยอ๋อ? เพราะลึกๆ แล้วก็ไม่มีใครอยากตายหรอกว่าไหม แต่เห็นพักเนี่ยมีคนเป็นโรคซึมเศร้ากันเยอะและก็มีข่าวฆ่าตัวตายกันตามสถานที่ต่างๆ แต่ก็มีบางประเทศนะที่มีกฏหมายห้ามตายแบบว่า ห้ามมาตายนะผิดกฏหมาย!
categories: [reallife]
tags: [kyo]
comments: true
---
การห้ามตาย ของหลายๆ ประเทศนั้นเป็นกฎหมายเฉพาะของบางเมืองในบางประเทศด้วยเหตุผลที่แตกต่างกันไป ทั้งเป็นเรื่องของการเมือง การปกครอง และการกระตุ้นให้คนรู้จักดูแลตัวเองให้ดีมากขึ้น เพราะบางประเทศเคยมีโรคระบาดออกมาเยอะ และผู้คน
ล้มตายกัน บางประเทศก็มีพื้นที่จำกัดในการสร้างสุสานหรือการฝังศพ ดังนั้นจึงต้องจัดระเบียบการตายกันซะหน่อย

**1. เมืองเล็กๆ ในสวาลบาร์ด** ‣ สวาลบาร์ด (Svalbard) หมู่เกาะของนอร์เวย์ที่ตั้งอยู่กลางมหาสมุทรอาร์กติก และที่นี่ก็มี
ลองเยียร์เบียน (Longyearbyen) เป็นเมืองที่ใหญ่ที่สุดและมีกฎห้ามตายอยู่เช่นกัน สาเหตุที่เมืองนี้ต้องตั้งกฎห้ามตายขึ้นมาเช่นกันก็เป็นเรื่องที่น่าแปลกเหมือนกัน เพราะประชากรทั้งหมดในเมืองนี้ มีไม่เกิน 2,000 คนเอง แต่เนื่องจากสภาพอากาศและภูมิประเทศที่หนาวมาก จึงทำให้ศพคนตายที่ถูกฝังแล้วไม่สามารถสลายได้เหมือนศพอื่นๆ ที่อยู่ในพื้นที่อื่นๆ เพราะถูกแช่แข็งเอาไว้แทน

![Longyearbyen](/assets/img/authors/kyo/2018-06-15/1.jpg)

นอกจากอากาศจะหนาวเย็นแล้ว ในชั้นดินหรือลึกลงไปใต้พื้นดินก็มีความเย็นสูงถึงเกือบ -50 องศาเซลเซียส ดังนั้นหากศพคนตายไม่สามารถสลายไปได้ก็แปลว่าเชื้อโรคต่างๆ ที่ยังอยู่ในศพนั้นก็ไม่สามารถสลายไปได้เช่นกัน และการจำกัดการตายหรือมีกฎห้ามตายในพื้นที่นี้จึงมีความสำคัญมากๆ เช่นกันค่ะ ส่วนใครที่ป่วยหนักมากๆ หรือใกล้เสียชีวิตในเมืองลองเยียร์เบียนนี้จะถูกส่งไปรักษาที่อื่น หรือถ้าเป็นไปได้จะถูกส่งกลับประเทศ (คนส่วนมากที่อาศัยอยู่ที่นี่จะเป็นทั้งนักวิทยาศาสตร์และผู้คนที่มาจากประเทศอื่นๆ เพื่อทำการวิจัยหรือทำงานที่นี่ค่ะ)

**2. จังหวัดต่างๆ ในฝรั่งเศส** ‣ ที่จังหวัด Le Lavandou ทางตอนใต้ของฝรั่งเศสก็เคยประสบปัญหาพื้นที่ฝังศพไม่เพียงพอจึงประกาศกฎ "ห้ามตาย" ออกมาในปี 2000 เนื่องจากแผนการก่อสร้างสุสานเพิ่มต้องชะงักกระทันหัน ด้วยเหตุผลเรื่องสภาพแวดล้อมต่างๆ ถึงกฎหมายนี้จะฟังดูไร้สาระ แต่นายกประจำจังหวัดก็ออกมายอมรับจริงๆ ว่ามันเป็นกฎที่ไร้สาระและไม่ควรจะเกิดขึ้นด้วยซ้ำ แต่ด้วยความที่เหตุผลมันก็ไร้สาระเช่นกัน ก็เลยต้องเป็นไปตามนั้น ในเมื่อพื้นที่มีไม่พอที่จะสร้างสุสานจริงๆ ถ้าอย่างงั้นก็ช่วยห้ามตายก็แล้วกัน

![Le Lavandou](/assets/img/authors/kyo/2018-06-15/2.jpg)

และไม่ใช่แค่จังหวัดเดียวเท่านั้นนะคะ ในปี 2007 จังหวัด Cugnaux ที่อยู่ทางตอนใต้ของฝรั่งเศส
ก็ออกกฎเหมือนกัน ออกมาเนื่องจากประสบปัญหาเดียวกันก็คือหลุมศพไม่พอฝังคนตาย และเมื่อเห็นว่ากฎนี้ใช้ได้ผลในหลายๆ จังหวัดแล้ว จังหวัด Sarpourenx ก็เป็นอีกที่ที่ใช้กฎนี้ตามมาในปีถัดไปเช่นกัน

![Biritiba-Mirim](/assets/img/authors/kyo/2018-06-15/3.jpg)

**3. เทศบาล Biritiba-Mirim ในบราซิล** ‣ Biritiba-Mirim เป็นเทศบาลเมืองในรัฐเซาเปาลู (São Paulo) ในบราซิลที่เคยร่างกฎหมายมาว่า "ห้ามตาย" ในปี 2005 โดยนายกเทศบาล โดยใครที่ฝ่าฝืนกฎหรือตายนั้นจะต้องถูกปรับและจำคุก (ก็ตายไปแล้วอ่ะ!) สาเหตุที่มีกฎหมายนี้ออกมาก็เพราะ เทศบาลต้องการจัดระเบียบการดูแลสุขภาพของคนในเมืองนั่นเอง เนื่องจากประชากรกว่า 28,000 คนที่นี่ไม่ค่อยใส่ใจดูแลสุขภาพกันเท่าไหร่ และพอมีคนล้มป่วยหรือเป็นโรคอะไรกันก็จะแพร่ระบาดกันเยอะ ทำให้จำนวนคนป่วยเพิ่มขึ้นอย่างที่ไม่ควรจะเป็น และเมื่อมีคนตายก็แปลว่าต้องหา "พื้นที่" ที่จะฝังศพเพิ่มขึ้นอีก ทั้งที่จริงๆ แล้วหลุมศพเต็มหมดแล้วด้วย

![Itsukushima](/assets/img/authors/kyo/2018-06-15/4.jpg)

**4. ศาลเจ้าที่ญี่ปุ่น** ‣ ศาลเจ้าอิสึคุชิมะหรือศาลเจ้าลอยน้ำที่ตั้งอยู่บริเวณเกาะมิจิยาม่า จังหวัดฮิโรชิม่านี้เป็นหนึ่งในมรดกของโลก และค่อนข้างมีคติถือเรื่องของความบริสุทธิ์จึงทำให้บนเกาะนี้ห้ามมีคนตายเด็ดขาด เนื่องจากสมัยปี 1555 ที่เคยมีสงครามชิงดินแดน (Battle of Miyajima) เกิดขึ้น เมื่อสงครามจบลงฝ่ายที่ชนะจึงมีการนำศพทหารออกไปจากแผ่นดิน รวมไปถึงพื้นดินที่แปดเปื้อนไปด้วยเลือดออกไปให้หมดเพื่อความศักดิ์สิทธิ์ และปัจจุบันที่เกาะนี้ก็ยังคงเคร่งเรื่องความศักดิ์สิทธิ์ ดังนั้นการตายจึงเป็นเรื่องต้องห้ามบนเกาะ รวมไปถึงหญิงที่ตั้งครรภ์หรือคนป่วยต่างๆ หากเกิดเหตุเจ็บป่วยหรือจะคลอดก็จะถูกส่งไปรักษาที่อื่น

**5. หมู่บ้านในอิตาลี** ‣ หมู่บ้านเล็กๆ ที่มีชื่อว่า Sellia ในทางตอนใต้ของประเทศอิตาลีเป็นหนึ่งในหมู่บ้านเล็กๆ ตั้งอยู่ในชนบทที่คนอาจไม่ค่อยรู้จักมากนัก และประชากรในหมู่บ้านก็มีไม่มากเท่าไหร่ คือนับตั้งแต่ปี 1960 ประชากรก็ลดลงเรื่อยๆ จาก 1,300 คน จนเหลือแทบไม่ถึง 500 คนค่ะ และกว่าครึ่งของประชากรที่เหลืออยู่ก็เป็นคุณปู่คุณย่าที่มีอายุ 65 ปีขึ้นไปด้วย

![Sellia](/assets/img/authors/kyo/2018-06-15/5.jpg)

เหตุนี้จึงทำให้เมืองดูเล็กลงๆ เงียบลงเรื่อยๆ เนื่องจากผู้คนต่างก็ต้องจากไปตามกาลเวลา นอกจากจะมีการรณรงค์ให้ประชากรเพิ่มจำนวนมากขึ้นโดยการสนับสนุนการเกิด แต่ในขณะเดียวกันก็มีการ "ห้ามตาย" เกิดขึ้นเช่นกัน อาจฟังดูตลก เพราะเมื่อมีคนแก่แล้ว แน่นอนว่าคนแก่เหล่านี้อาจเหลือเวลาในชีวิตไม่มากนัก แต่การรณรงค์ไม่ให้คนล้มตายกันก็เป็นการกระตุ้นให้ทุกคนหันมาดูแลรักษาสุขภาพของตัวเองมากขึ้น และการป่วยของที่นี่ก็เป็นเรื่องที่ไม่ควรเกิดขึ้นเช่นกัน เพราะถ้ามีใครสักคนป่วยมากๆ ถึงขั้นเข้าโรงพยาบาลก็จะถูกตัดออกจากสิทธิ์ประกันสุขภาพต่างๆ

ทั้งหมดนี้คือส่วนหนึ่งของเมืองในประเทศต่างๆ ที่มีกฎหรือข้อบังคับว่าห้ามตายค่ะ แต่นอกจากนี้แล้วก็ยังมีอีกหลายๆ ที่ ที่มีกฎเหล่านี้เนื่องจากเหตุผลคล้ายๆ กัน คือไม่มีพื้นที่เพียงพอต่อการฝังศพค่ะ ได้แก่เมือง Lanjaron ในสเปน เมือง Falciano del Massico ในอิตาลี

ที่อ่านๆ มากฏหมายห้ามตายในมุมมองเรา มันก็ดีอยู่ สมเหตุสมผลอยู่ และเราว่ามันก็น่าสนใจนะ มันอาจทำให้คนเราคิดอะไรได้เยอะขึ้น ว่าในบางครั้งการตายไม่ได้เป็นแค่การจบปัญหาแต่มันอาจจะเป็น การสร้างปัญหาตามมาที่หลัง ... ขอขอบคุณรูปภาพประกอบจาก [https://pixabay.com/](https://pixabay.com/)
