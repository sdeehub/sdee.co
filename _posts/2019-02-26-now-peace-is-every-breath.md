---
author: reallife
layout: post
title: "จากศีล 5 มาถึงข้อฝึกอบรมสติทั้ง 5"
date: 2019-02-26 09:23:52 +0700
description: >
      Peace is every Breath - สันติสุขทุกลมหายใจ : ติช นัท ฮันห์
image: https://res.cloudinary.com/sdees-reallife/image/upload/v1551148018/IMG_20190226_091847632.jpg
categories: [reading]
tags: [mindful]
comments: true
---
*ปาณาติปาตาเวรมณี - การปกป้องชีวิต*

การทำลายชีวิตและความรุนแรงเป็นความทุกข์ พวกเราขอตั้งใจมั่นว่าจะบ่มเพาะการรับรู้และการตื่นรู้แห่งสติและปัญญา เพื่อหล่อเลี้ยงความเมตตากรุณาต่อกันและกันให้เบ่งบาน เปิดสำนึกให้รับรู้ได้ถึงการเชื่อมโยงสัมพันธ์ในกันและกัน ของทุกชีวิตและความเป็นไป ในการดำรงอยู่ร่วมกันของมนุษย์ สัตว์ พืช และสรรพสิ่งแวดล้อม - ไม่ทำลายชีวิต ไม่เบียดเบียนการมีชีวิต ด้วยเพราะ ความกลัว ความโกรธ ความอยาก ความเชื่ออย่างงมงาย

พวกเราขอตั้งใจที่จะเรียนรู้ ฝึกฝน เปิดทัศนะให้กว้าง รับรู้ตัวตนของเราว่าเชื่อมโยงถึงกันไปทั่ว ไร้การแบ่งแยก ไม่ว่าจะด้วยทางกาย ทางความคิด ทางจิตวิญญาณ หรือทางใดๆ ก็ตาม

![Life](https://source.unsplash.com/AAmVGUnUrpU/400x200)

<sup><sub>Photo by [Sebastian Unrau](https://unsplash.com/@sebastian_unrau) on [Unsplash](https://unsplash.com/)</sub></sup>

*อทินนาทานาเวรมณี - ความสุขอันแท้จริง*

การหาประโยชน์ส่วนตัว การลักขโมย การกดขี่ คดโกง ความไม่ยุติธรรมต่างๆ สุดท้ายแล้วก็นำมาซึ่งความทุกข์ พวกเราขอตั้งใจมั่นว่าจะแบ่งปันเวลา พลังงานและทรัพยากรที่เราพึงมี ไม่ว่าจะด้วยความคิด คำพูด กำลังใจ วัตถุ-สิ่งของ เราจะแบ่งให้ ไม่ใช่ครอบครองและต้องการจะให้ได้มาให้มากยิ่งขึ้นด้วยวัตถุ-สิ่งของ หรือสถานะทางสังคมอื่นๆ เพราะความสุขที่แท้จริงจะมีได้ก็เพราะความรักและความเข้าใจ ที่เกิดขึ้นจากภายในจิตใจ จากวิธีการมองและการคิดของเรา - ไม่ได้เกิดจากการเที่ยววิ่งตามหาอำนาจ ความสนุกสนาน ชื่อเสียง ความสำเร็จ ความร่ำรวย หรือแม้แต่กามารมณ์

พวกเราขอตั้งใจที่จะฝึกฝนดำเนินชีวิตด้วยความพอดี ประกอบอาชีพการงานอันเป็นสัมมาอาชีวะ ฝึกฝนและพึงรู้เสมอว่า เราสามารถที่จะกลับมาสู่ปัจจุบันขณะ และยอมรับในเงื่อนไขแห่งความสุขที่มีพร้อมอยู่แล้วได้ทันที เมื่อดูที่ลมหายใจ

![Couple](https://source.unsplash.com/7hy971VUte0/400x200)

<sup><sub>Photo by [Paz Arando](https://unsplash.com/@pazarando) on [Unsplash](https://unsplash.com/)</sub></sup>

*กาเมสุมิสฉาจาราเวรมณี - ความรักที่แท้จริง*

บทเรียนของการใช้ชีวิตให้ผิดในกาม ลุ่มหลงความสุขทางเพศ หรือแม้แต่ปล่อยและละเลยในความซื่อสัตย์ต่อคู่สมรส สุดท้ายแล้วนำมาซึ่งความทุกข์และร่องรอยที่เจ็บปวด แน่นอนว่าผลที่เกิดขึ้นนี้ต้องส่งไปถึงกันทั่ว มีทั้งตัวเรา คู่ที่ผูกพันกับเรา คู่สมรส ครอบครัว และสังคมโดยรวม จากนี้เราต้องหยุด! - พวกเราขอตั้งใจมั่นว่าจะปกป้องความสัมพันธ์ของชีวิตคู่ ให้มั่นคงและปลอดภัย ปกป้องไม่ให้คู่สมรสและครอบครัวต้องแตกแยก ปรับเปลี่ยนความคิด การใช้ชีวิต ปรับเปลี่ยนพฤติกรรม และรักษาตัวเองให้อยู่ในแนวคิดและสภาพแวดล้อมที่ถูกต้องตลอดเวลา

พวกเราขอตั้งใจเรียนรู้วิธีที่จะดูแลความต้องการและพลังทางเพศอย่างเหมาะสม เปลี่ยนพลังนิสัยทางเพศอันไม่ถูกต้องเสียใหม่ บ่มเพาะความรัก ความเมตตา ความกรุณา เพื่อความสุขที่ยิ่งใหญ่ของเราเองและผู้อื่น บนพื้นฐานของความรักแท้แห่งพรหมวิหาร 4

![Daisies](https://source.unsplash.com/ZmSR81REbk0/400x200)

<sup><sub>Photo by [Simon Hesthaven](https://unsplash.com/@orangecow) on [Unsplash](https://unsplash.com/)</sub></sup>

*มุสาวาทาเวรมณี - วาจาแห่งความรักและการฟังอย่างลึกซึ้ง*

คำพูดทำร้ายกันได้ ส่วนการละเลยที่จะฟังอย่างตั้งใจก็ทำให้เกิดความเจ็บปวดได้เช่นกัน เมื่อดูอย่างใคร่ครวญเราจะเห็นความทุกข์ที่เกิดมาจากถ้อยคำที่ขาดความยั้งคิด หรือแม้แต่การจงใจสร้างความเจ็บปวดให้แก่กันและกันด้วยการพูดและการฟังอย่างไม่สร้างสรรค์ - พวกเราขอตั้งใจมั่นว่าจะเรียนรู้ และประพฤติการใช้วาจาที่ไพเราะ ซื่อตรงต่อความหมายของการสื่อสารด้วยความรักอันบริสุทธิ์ต่อกัน และขณะเดียวกันก็จะตั้งใจฟังอย่างลึกซึ้ง เพื่อให้ถึงด้วยความเข้าใจ เป็นการช่วยหยิบยื่นความเบิกบาน แบ่งเบาความทุกข์ของผู้อื่น นั่นคือพูดและฟัง อย่างมีความตั้งมั่น พร้อมด้วยความรัก ความเข้าใจ ความเบิกบาน ความสงบ และความหวัง

พวกเราขอตั้งใจฝึกด้วยความเพียรอันถูกต้อง เพื่อที่จะพูดและฟัง ให้เกิดความบริสุทธิ์ถูกต้อง เหมาะสม ให้เกิดความสุข ความปรองดอง ความเบิกบาน แก่ตัวเราเองและผู้ร่วมสนทนาในทุกๆ วาระและโอกาสตลอดไป

![Ray of Life](https://source.unsplash.com/64tVc0A2_xQ/400x200)

<sup><sub>Photo by [Dapo Oni](https://unsplash.com/@themightyoo) on [Unsplash](https://unsplash.com/)</sub></sup>

*สุราเมรยมัฌชปะมาทัตถานาเวรมณี - การบำรุงหล่อเลี้ยงและเยียวยา*

เหล้า สุรา ยาเมา ที่บริโภคแล้วทำให้ขาดสติ หรือแม้แต่การบริโภคที่ขาดสติ ก็ล้วนนำมาซึ่งความทุกข์ พวกเราขอตั้งใจมั่นว่า จะเรียนรู้ ปรับปรุงเปลี่ยนแปลง และบ่มเพาะนิสัยให้นำไปสู่การบริโภคที่ส่งผลดีต่อสุขภาพ ทั้งกายและใจ เริ่มทำที่ตัวเราเอง ดูอย่างลึกซึ้งถึงการบริโภคอาหาร 4 ประเภท:
- อาหารที่รับผ่านทางปาก
- อาหารทางประสาทสัมผัส
- อาหารทางความปรารถนา
- อาหารทางวิญญาณ

พวกเราขอตั้งใจปฏิบัติเพื่อหลีกเลี่ยงการบริโภคอาหารที่เป็นพิษทั้งหลาย รวมถึงการพนัน สารเสพติด หนังโป๊ เนื้อหาข้อมูลที่เป็นพิษจากสื่อเทคโนโลยีสมัยใหม่ต่างๆ - หลีกเลี่ยง! และในขณะเดียวกันก็ต้องฝึกทำให้ตัวเรากลับสู่ปัจจุบัน เพื่อสัมผัสกับความสดชื่นในตัวเราและสิ่งแวดล้อม เรียนรู้เครื่องบริโภคและวิธีบริโภค ในหนทางที่จะนำมาซึ่งความสุขสงบทั้งกายและใจ แก่เราและสรรพสิ่งทั้งมวลทั่วกัน

*ด้วยความรักและขอบคุณต่อหนังสือ สันติสุขทุกลมหายใจ และ หลวงปู่ ติช นัท ฮันห์ ไว้เป็นอย่างสูง*
